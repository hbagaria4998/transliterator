असली मर्द और मर्दानगी के आम सामाजिक-सांस्कृतिक पैमाने पर लंगोट धारण करने और दुबली-पतली काया वाले महात्मा गांधी कहीं टिकते दिखाई नहीं देते हैं. वो बर्बर हिंसक ब्रितानी साम्राज्य के सामने 'अहिंसा' की बात करते हैं.
इस अहिंसक जद्दोजहद में उनके हथियार हैं: सत्याग्रह, चरखा, खादी, उपवास और अनशन.
पूछने वाले आज भी पूछते ही हैं: ये कौन से हथियार हैं?
इसलिए कई तरह के लोगों और ख़ासकर एक विचार वालों को उनकी सोच और काम करने के तरीके में 'नामर्दगी, 'नपुंसकता' और 'कायरता' नज़र आती है.
उन्हें 'डरपोक' कहा जाता है और सबको डरपोक बनाने का इल्जाम लगाया जाता है.
हालांकि, गांधी के मुताबिक़ उनकी अहिंसा, बहादुरों की अहिंसा है. ख़ैर.
जिस तरह की मर्दानगी हमारा समाज और हमारी संस्कृति पुरुषों में देखना और बोना चाहती है, वो सुनने और देखने में चुम्बक जैसा आकर्षण रखती है. मगर वह पैदा क्या करती है? वो ग़ैरबराबरी और हिंसा ही तो पैदा करती है. स्त्रियों को अपने से कमतर और मातहत मानती है.
तो आज़ादी के लिए अहिंसा का रास्ता चुनने का मतलब एक ऐसा देश बनाना था, जहां हिंसा से किसी भी तरह की चीज़ें तय न होती हों.
इस अहिंसा का मतलब ये भी था कि घर के दायरे में और घर के बाहर, पुरुष समाज स्त्रियों के साथ 'अहिंसक' सुलूक करता है या नहीं.
ऐसा नहीं था कि इससे पहले ऐसी सोच वाले लोग नहीं हुए थे. मगर राष्ट्र के तौर पर यह नई तरह की मर्दानगी गढ़ने की बात थी.
इस जगह की सीमा है. इसलिए हम ख़ासतौर पर उन कुछ बातों को ही देखेंगे, जो स्त्रियों की ज़िंदगी से जुड़ी हैं. यानी गांधी किसी पुरुष को स्त्री जीवन में किस तरह की 'मर्दानगी' के साथ देखना चाहते थे. शायद इनसे कुछ संकेत मिलें.
बात उनकी ज़ाती ज़िंदगी से शुरू करते हैं. गांधी अपनी आत्मकथा में शादी और उसके बाद की ज़िंदगी का ज़िक्र करते हैं.
उनका और कस्तूरबाई का बाल विवाह हुआ था. वो बाल विवाह पर शर्मिंदा हैं. बाद में वो ऐसे बाल विवाह के ज़बरदस्त विरोधी भी बने. वो बताते हैं कि किसी किताब में पढ़ा था, 'एक पत्नी-व्रत पालना पति का धर्म है'.
सामग्री उपलब्ध नहीं है
गांधी को लगा कि अगर मुझे एक पत्नी व्रत पालना है तो पत्नी को एक पति का व्रत पालना चाहिए. मैं ईर्ष्यालू पति बन गया. 'पालना चाहिए' में से मैं 'पलवाना चाहिए' के विचार पर पहुंचा. और अगर पलवाना है, तो मुझे पत्नी की निगरानी रखनी चाहिए... मुझे हमेशा यह देखना चाहिए कि मेरी स्त्री कहां जाती है? इसलिए मेरी अनुमति के बिना वह कहीं जा ही नहीं सकती.  यानी उनके शब्दों में, 'मैंने तो पति की सत्ता चलाना शुरू कर दिया.'
तो क्या पत्नी को काबू में रखने के लिए गांधी के यही विचार थे? गांधी जी से ही जवाब मांगा जाए.
वे कहते हैं, "बिना अनुमति के कहीं भी न जा सकना तो एक तरह की क़ैद ही हुई. पर कस्तूरबा ऐसी क़ैद सहन करने वाली थी ही नहीं. अगर मैं उस पर दबाव डालता हूं तो वह मुझ पर क्यों न डाले? यह तो अब समझ में आ रहा है. उस समय तो मुझे अपना पतित्व सिद्ध करना था."
यहाँ एक मर्द न सिर्फ़ अपनी कमज़ोरी का बयान कर रहा बल्कि स्त्री की आज़ाद सत्ता को स्वीकार कर रहा है. अपने बराबर मान रहा है. यह कैसा मर्दाना पति है? कैसी मर्दानगी है?
एक नौजवान गांधी को लिखते हैं कि मैं खादी प्रेमी हूँ लेकिन पत्नी को खादी पसंद नहीं है.
वह पूछते हैं कि क्या मैं उसे खादी पहनने के लिए मजबूर करूं? गांधी ने तो खादी के लिए बहुत कुछ किया. विदेशी कपड़ों का बहिष्कार किया. चरखा चलवाया. सूत कतवाया. उनका जवाब क्या हो सकता है? सोचिए.
वे सलाह देते हैं, "अपनी पत्नी को मोहब्बत से जीतना है, ज़ोर-ज़बरदस्ती कर हरगिज़ नहीं. यानी आप अपनी पत्नी को खादी इस्तेमाल करने के लिए मज़बूर नहीं कर सकते. याद रखिए जैसे आप उसकी जायदाद नहीं हैं वैसे ही आपकी पत्नी आपकी जायदाद नहीं है."
गांधी कहते हैं कि मैं यह समझता हूं कि किसी शौहर को अपनी पत्नी पर या मां-बाप को बड़ी संतानों पर अपनी राय जबरन थोपने का अधिकार नहीं है.
वो 1917 में ही कह चुके थे कि, "जब तक हमारी स्त्रियां महज़ हमारे भोग का सामान रहेंगी या हमारे लिए रसोइया बनकर रहेंगी और हमारी ज़िंदगी की हमसफ़र, ज़िंदगी की जद्दोजेहद की बराबर की साथी, सुख-दुख की साथी नहीं बनतीं (उनकी बेहतरी की) हमारी सारी कोशिशों का फेल होना तय है. कुछ लोग अपनी स्त्री को जानवर के बराबर समझते हैं. स्त्रियों को हीन समझने की जो प्रथा पड़ी हुई है, हमें उसे जड़ से उखाड़ फेंकना होगा. पुरुष को अपनी पत्नी के बारे में अपना रवैया बदलना होगा."
इसी तरह वो कई जगह कहते दिखते हैं, "पत्नी पति की ग़ुलाम नहीं है बल्कि वह उसकी साथी है."
गांधी से सवाल-जवाब बहुत होता था. 1938 की बात है. एक लड़की ने उनसे बाहर निकलने वाली लड़कियों पर लड़कों की तरफ़ से होने वाली छींटाकशी, फ़ब्तियां, बेहूदगी और हिंसा की चर्चा की तो उन्होंने लंबा जवाब दिया.
उस जवाब में लड़कों के बारे में एक बात कही. वह आज भी कम अहम नहीं है.
उन्होंने कहा, "सबसे बड़ा सवाल है कि नौजवान लड़के सामान्य शिष्टाचार भी क्यों छोड़ दें जिससे भली लड़कियों को उनसे उत्पीड़न और सताए जाने का हमेशा डर लगा रहे? मुझे यह जानकर बड़ा दुख होगा कि ज़्यादातर नवयुवकों में स्त्री सम्मान की भावना ही ग़ायब हो गयी है. बतौर युवक वर्ग, इन्हें तो अपनी छवि के बारे में चिंतित होना चाहिए. यही नहीं, अपने साथियों के बीच पाये जाने वाली (स्त्रियों के प्रति) असभ्यता के ऐसे हर मामले का इलाज करना चाहिए."
गांधी के लिए आज़ादी का आंदोलन पुरुषों का मर्दाना आंदोलन नहीं था. यह उनकी मर्दानगी का प्रयोग भी था.
स्त्रियों की भागीदारी आसान नहीं थी लेकिन देखते ही देखते वे आज़ादी की मुहिम का ज़रूरी हिस्सा बन गईं. वो गांधी को भी चुनौती दे रही थीं.
इस बात को बेहतर समझने के लिए हम 1939 की एक बात का सहारा ले सकते हैं.
मृदुला साराभाई उनसे पूछती हैं कि महिलाओं पर तो दोहरा-तिहरा बोझ पड़ रहा है. उन्हें आज़ादी के काम के साथ-साथ घर भी संभालना पड़ता है. आपका क्या कहना है?
जवाब में गांधी कहते हैं, "मैं समझता हूँ कि महिलाओं की यह घर की दासता हमारी बर्बरता की निशानी है. मेरी राय में बावर्चीख़ाने की ग़ुलामी मुख्यत: हमारी बर्बर ज़माने की ही बची हुई निशानी है. बहुत हो चुका. अब हमारी महिलाओं को इस दु:स्वप्न से आज़ाद होना ही चाहिए. किसी महिला का सारा वक़्त घर के काम में ही नहीं लग जाना चाहिए."
मगर यह सब होगा कैसे? बर्बर मर्दानगी के सांचे में ढाले गए मर्द इस नयी मर्दानगी को कैसे अपनाएंगे?
वो स्त्रियों का सम्मान कैसे करेंगे? स्त्रियां रसोई की दासता से कैसे निकलेंगी? स्त्री के काम का मर्द सम्मान कैसे करेगा? बड़े होने पर अचानक वह कैसे सीखे? गांधी की पोटली से ही एक तरकीब दिखती है.
जेल में रहने के दौरान गांधी ने 1922 में एक 'बालपोथी' लिखी. जानकारी के मुताबिक़ अंग्रेज़ सरकार ने इसे छापने की इजाज़त नहीं दी. इसका पहला प्रकाशन 29 साल बात 1951 में हो पाया.
गांधी लिखते हैं, "पोथी की रचना में धारणा यह रही है कि बालक जो कुछ सीखें, उस पर अमल करें. ऐसी कोई चीज़ नहीं दी है, जिसका उन्हें रोज़ अनुभव न होता हो." यह पोथी एक लड़का और उसकी मां के बीच संवादों पर आधारित 12 पाठ की है.
ग्यारहवाँ पाठ है 'घर का काम'
क्यों न इसे हम सब मिलकर पढ़ें?
*** *** *** 
'देखो बेटा, जिस तरह शांता दीदी घर के काम में मदद करती है, उसी तरह तुम्हें भी करनी चाहिए.'
'लेकिन मां, शांता दीदी तो लड़की है. लड़के का काम है खेलना और पढ़ना.'
शांता बोल उठी: 'क्या हमें खेलना और पढ़ना नहीं होता?'
'मैं इनकार कब करता हूं? लेकिन तुम्हें साथ-साथ घर काम भी करना होता है.'
माँ बोली: 'तो क्या लड़का घर काम न करे?'
माधव ने चट से जवाब दिया: 'लड़के को तो बड़ा होने पर कमाना होता है, इसलिए यह ज़रूरी है कि वह पढ़ने में ज़्यादा ध्यान दे.'
माँ ने कहा: 'बेटा, यह विचार ही ग़लत है. घर का काम करने से भी बहुत-कुछ सीखने को मिलता है. तुम्हें अभी पता नहीं कि अगर तुम घर साफ़ रखो, रसोई में मदद करो, कपड़े धोओ, बरतन मांजो, तो उससे तुम्हें कितना सारा सीखने को मिल सकता है.'
'घर के काम में आँख का, हाथ का, दिमाग़ का उपयोग कुछ कम नहीं करना पड़ता. लेकिन यह उपयोग सहज ही हो जाता है इसलिए हमें उसका पता नहीं चलता. इस तरह धीरे-धीरे हमारा विकास होता रहता है और यही हमारी सच्ची पढ़ाई है.'
'साथ ही, अगर तुम घर का काम करते रहो तो उससे तुम्हारी योग्यता और कुशलता बढ़ती है, शरीर कस जाता है और काम करने का आदी बनता है और फिर बड़े होने पर तुम किसी के मोहताज नहीं रहते. मैं तो कहती हूं कि घर का काम सीखने और करने की जितनी ज़रूरत शांता दीदी को है, उतनी ही तुम्हें भी है.'
*** *** ***
यहां ग़ौर करने लायक कुछ बातें हैं. लड़के को घर के काम इसलिए नहीं करने हैं कि वे स्त्रियों की मदद करें. बल्कि इसलिए करें क्योंकि ये उनकी भी उतनी ही ज़िम्मेदारी है, जितनी किसी स्त्री की.
यही नहीं, गांधी के मुताबिक़ ऐसे काम लड़कों की ख़ुशहाली के लिए ज़रूरी है. उन्होंने घर के काम को 'काम' का दर्ज़ा दिया है. उसे दिमाग़ी काम माना है.
क्या इसमें हमें ऐसी बातों का जवाब नहीं मिलता है: 'तुम घर में करती ही क्या हो? तुम्हें कुछ नहीं समझ में आएगा. अपना दिमाग चूल्हा-चौका में ही लगाओ...'
यही नहीं, इसमें शांता यानी लड़के की बहन की सक्रिय भागीदारी और आज़ाद शख़्सियत है. वह अपने बारे में ख़ुद बोलती है.
ध्यान रहे, यह पाठ आज से लगभग 100 साल पहले लिखा गया है. जेंडर की समझदारी का दौर है न 'अनपेड डोमेस्टिक/ केयर वर्क' को समझने और घर के काम में मर्दों की भागीदारी की मुहिम का. मगर यहां बात तो वही हो रही है.
('अनपेड डोमेस्टिक/ केयर वर्क' यानी घर में देखभाल और रोज़ाना के दूसरे काम, जिसे घर की महिलाओं की ज़िम्मेदारी मानी जाती है और इन कामों के लिए अलग से कोई पैसा नहीं मिलता है.)
तो गांधी जी ऐसा मर्द बनाना चाहते थे. ऐसे ही मर्द, नई मर्दानगी की नींव बन सकते हैं. ऐसी मर्दानगी की जैसी ज़रूरत 100 साल पहले थी, उससे ज़्यादा आज है.
(नोट: गांधी जी की अनेक बातों को आज कसौटी पर कसा जा सकता है. कसा ही जाना चाहिए. उनकी अनेक बातें अटपटी या टकराती मिलेंगी. मगर सबसे बड़ा सवाल है कि क्या महात्मा गांधी पुरुषों को महिलाओं का हाकिम बनाना चाहते थे? अगर नहीं तो बाकि चीज़ों पर बात हो सकती है.)


<|endoftext|>

जम्मू-कश्मीर पुलिस ने एक ट्वीट कर बताया है कि चरमपंथियों ने अनंतनाग के उपायुक्त कार्यालय के बाहर एक ग्रेनेड हमला किया. पुलिस के अनुसार घायल लोगों को मामूली चोट लगी है. 
पुलिस ने बताया कि इलाके की घेराबंदी कर दी गई है और तलाशी अभियान चलाया जा रहा है.
समाचार एजेंसी पीटीआई ने एक पुलिस अधिकारी के हवाले से बताया है कि चरमपंथियों ने सुबह करीब 11 बजे अनंतनाग के भारी सुरक्षा वाले डीसी ऑफ़िस के बाहर एक गश्ती दल पर ग्रेनेड फेंका.
पुलिस अधिकारी ने बताया कि ग्रेनेड सड़क किनारे जा फटा और इससे निकले छर्रों से लोग घायल हो गए.
अभी तक किसी भी गुट या व्यक्ति ने इस हमले की ज़िम्मेदारी नहीं ली है.
गौरतलब है कि करीब दो महीने पहले जम्मू कश्मीर को विशेष राज्य का दर्जा देने वाले अनुच्छेद 370 को निष्प्रभावी कर दिया गया था जिसके बाद से जम्मू-कश्मीर में लगी पाबंदी अब भी जारी है. 
अनुच्छेद 370 हटाये जाने के बाद राज्य में अशांति की आशंका के कारण घाटी के अलगाववादी और राजनीतिक दल के नेताओं को भी नजरबंद कर लिया गया था.


<|endoftext|>

ग़ैर योजनाबद्ध तरीके से बसे पटना में ज़मीन अति सीमित है और प्रदेश की आबादी के बढ़ने की रफ़्तार भी सबसे तेज़ है.
क़रीब 12 करोड़ की आबादी वाले बिहार में लगभग हर साल बारिश से जानलेवा जलजमाव, बाढ़, सूखा और आपराधिक मामलों में बढ़ोतरी होती रहती है.
व्यवस्थित और स्वच्छ शहर के मापदंड से कोसों दूर रहने के बावजूद इस राज्य के हर व्यक्ति के मन में यह इच्छा होती है कि राजधानी पटना में उसका आशियाना हो.
वरिष्ठ वास्तुविद जेके लाल का मानना है कि बिहार के लोग पटना में इसलिए बसना चाहते हैं क्योंकि यहां रहने के बावजूद वह अपनी मूल जगह से ज़्यादा जुड़ा रहते हैं और उन्हें अपने मूल स्थान से अधिक सुविधा भी उपलब्ध होती है.
यहां ज़मीन-मकान ख़रीदने से लोगों का उनके मूल स्थान से भौगौलिक और भावनात्मक जुड़ाव बना रहता है.
वो कहते हैं, "पटना एक पुराना शहर है और नए पटना के लिए टाउन प्लानिंग को लेकर सम्बन्धित विभाग संवेदनशील नहीं रहे हैं. अतिक्रमण की समस्या स्मार्ट सिटी बनाने में बड़ा रोड़ा रहा है."
उधर वरिष्ठ चार्टर्ड अकाउंटेंट नीरज कुमार लाल का मानना है कि केंद्र की नरेंद्र मोदी सरकार के नवंबर, 2016 में नोटबंदी लागू करने के बाद ज़मीन का बाज़ार भाव सर्किल रेट की तुलना में कम हो गया.
उनके अनुसार, "नोटबंदी के बाद ज़मीन के भाव के संदर्भ में बात पहले की तरह नहीं रही. साथ ही कड़े बिल्डिंग बायलॉज, मकान का नक्शा पास कराने की पेचीदगी आदि कारणों से ज़मीन का बाज़ार भाव या तो स्थिर हो गया या कम हो गया."
वे कहते हैं, "पटना में जिस दो कट्ठे की ज़मीन का भाव नोटबंदी के पहले दो करोड़ रुपये था वो आज भी उसी दर में बिक रही हैं. इससे जाहिर है कि नोटबंदी के बाद काले धन को होल्ड कर लिया गया है. इससे पटना में ज़मीन का भाव स्थिर हो गया है."
थोड़ी सी बारिश में शहर के कुछ हिस्से डूब जाते हैं और यह समस्या कई दशक से बनी हुई है. सरकार को यह मालूम है, लेकिन इस मोर्चे पर सरकार विफल रही है.
राज्य के अन्य जिला मुख्यालयों की तुलना में पटना में सुविधाएं ज़्यादा हैं. यहां बेहतर स्कूल-कॉलेज और अस्पताल हैं इसलिए राज्य के अन्य हिस्सों के लोग यहां आकर बसते हैं. पटना में महंगी ज़मीन रहने का एक कारण यह है.
दूसरा कारण सर्कल रेट (सरकारी दर) और बाज़ार भाव में भारी अंतर रहना है. ज़मीन का सरकारी भाव कम रहना और बाज़ार मूल्य अधिक रहने से एक ख़ास तबके के लिए जमीन में निवेश करना आसान होता है. 
इस कारण भी यहां ज़मीन महंगी है.
जेके लाल की बातों से स्पष्ट है कि बाज़ार और सरकारी भाव में भारी अंतर पटना में ज़मीन-मकान में काले धन को निवेश करने के रास्ते आसान बना रहे हैं.
वहीं वरिष्ठ पत्रकार एसए शाद के अनुसार पटना में आसमान छूते ज़मीन के दाम के दो कारण गिनाते हैं. 
वो कहते हैं, "अन्य राज्यों की तुलना में बिहार का जनसंख्या घनत्व सबसे अधिक है. यहां करीब 1100 व्यक्ति प्रति वर्ग किलोमीटर में लोग रहते-बसते हैं जबकि राष्ट्रीय औसत 350 का है. वहीं पटना में 1850 व्यक्ति प्रति वर्ग किलोमीटर में हैं. ऐसे में आवासीय भूमि की भारी कमी है.'' 
पिछले एक दशक से अधिक की अवधि में बिहार का बजट 4,000 करोड़ से बढ़कर दो लाख करोड़ का हो गया है. 
इस दौरान ख़ासा निर्माण कार्य हुआ है जिसके लिए बनने वाले डीपीआर में 10 से 11 प्रतिशत की राशि बतौर मुनाफ़ा मिलती है. इससे एक बहुत बड़ी राशि बाजार में आती है. 
वहीं दूसरी ओर राष्ट्रीय पिछड़ा वर्ग आयोग ने 90 के दशक में एक रिपोर्ट दिया था जिसमें कहा गया था कि सरकारी योजनाओं से जुड़ी राशि का 30 प्रतिशत भ्रष्टाचार की भेंट चढ़ जाता है. 
अगर इसे 20 प्रतिशत भी मान लिया जाए तो इस बात का अंदाज़ा आसानी से लगाया जा सकता है कि इतने दिनों में कितना काला धन बाजार में आया होगा. 
पटना में ज़मीन महंगी होने का यह मुख्य कारण है, जिसे लोग खरीदने को तैयार हैं, जबकि भूमि की उपलब्धता अति-सीमित है.
इनकी बातों से जाहिर है कि मुख्यमंत्री नीतीश कुमार भले ही यह दावा करते हैं कि भ्रष्टाचार पर उनका 'ज़ीरो टोलरेंस' रहता है, लेकिन वास्तविकता तो यह है कि भ्रष्टाचार को रोकने में यहां की सरकारें लगातार विफल रही हैं.
इससे लगातार अकूत काला धन पैदा होता रहा है और इस काले धन को निवेश करने का सबसे सुगम रास्ता लोगों को ज़मीन-मकान में नजर आता है.
वरिष्ठ पत्रकार कुमार दिनेश पटना में ज़मीन और फ़्लैट के दाम बेतहाशा बढ़ने के तीन बड़े कारण गिनाते हैं. 
उनके अनुसार,"पहला कारण देश में दूसरी सबसे आबादी वाले राज्य बिहार में जनसंख्या वृद्धि की तेज रफ़्तार, दूसरा सरकारी योजनाओं में बेलगाम भ्रष्टाचार और तीसरा राजधानी पटना में ज़मीन या मकान को सामाजिक हैसियत से जोड़ना. 
इनमें से पहली दो बातें यानी जनसंख्या नियंत्रण और भ्रष्टाचार पर रोक लगाने में लगभग हर सरकार का विफल होना एक ऐसी परिस्थिति बनाता है जिसमें लोगों का काला धन पटना के सीमित आवासीय भू-भाग के दाम को आसमान पर पहुंचाने में सहायक रही हैं.
रही बात जनसंख्या नियत्रंण की तो ये लगभग सभी दलों के राजनीतिक एजेंडों से बाहर है.
पूर्व मुख्य सचिव वीएस दुबे का मानना है कि सरकार ने एकाध अपवादों जैसे राजेन्द्र नगर-कंकड़बाग के कुछ हिस्से को छोड़ कर पटना शहर को विकसित नहीं किया है. 
पटना में शहरी विकास को लेकर सरकार ने कुछ नहीं किया है. यह शहर निजी लोगों के प्रयास से विकसित हुआ है और ज्यादातर हिस्सों में पटना का योजनाबद्ध तरीके से विकास नहीं हो पाया है.     
दुबे कहते हैं, "यहां बेहतर स्वास्थ्य-शिक्षा की व्यवस्था है और कुछ हद तक व्यापार भी है. जब बिहार का हर एक आदमी पटना में बसना चाहेगा तो उतनी जमीन उपलब्ध कहां से होगी? ज़ाहिर है, इससे जमीन की कीमत बढ़ेगी. 
उनका मानना है कि पटना में इतनी महंगी जमीन कहीं से तार्किक नहीं है. 
चूंकि सरकार की ओर से शहर को विकसित करने और मुहल्ले बसाने के लिए कोई योजना नहीं है इसलिए सड़क, बिजली और नाले हों या न हों लोग इसकी चिंता किये बगैर जमीन खरीदते हैं. 
यह सब अत्यधिक मांग और न्यूनतम आपूर्ति क्षमता पर ही आधारित है. इस कारण भी ज़मीन के दर आसमान छू रहे हैं.
एशियन डेवलपमेंट रिसर्च इंस्टिट्यूट (आद्री) के निदेशक प्रोफ़ेसर पीपी घोष का मानना है कि पटना के शहरीकरण की समस्या जनसंख्या से सम्बन्धित है. 
वो कहते हैं, "अतिरिक्त जनसंख्या को समाहित करने के लिए अतिरिक्त साधन चाहिये. इसके लिए आर्थिक साधन और ज़मीन चाहिये, लेकिन दुर्भाग्यवश पटना के संदर्भ में ज़मीन की समस्या बहुत गंभीर है.''
पीपी घोष के मुताबिक़, "पटना शहर को पूरब की ओर विस्तारित नहीं किया जा सकता क्योंकि उधर पुराना पटना है. पश्चिम में मिलिट्री कैंटोनमेंट है, उत्तर दिशा में गंगा नदी है और दक्षिण की ओर की ज़मीन काफी नीचे है.''
"रही बात आर्थिक संसाधनों की तो वह दूसरी समस्या है. पटना के शहरीकरण की समस्या जनसंख्या और यहां पर आर्थिक गतिविधि और जमीन का अतिसीमित रहना है. यहां फ़्लाईओवर बनाने के लिए काफ़ी खर्च किया गया, लेकिन उस तुलना में ड्रेनेज पर ध्यान नहीं दिया गया. प्राथमिकता ही गलत है." 
पटना में दिल्ली के स्तर का एम्स अस्पताल नहीं है. जवाहर नेहरू विश्वविद्यालय नहीं हैं, दिल्ली विश्वविद्यालय नहीं है. बेंगलुरु-हैदराबाद शहरों जैसे आईटी हब नहीं है और न ही मुंबई जैसी आर्थिक गतिविधि है. फिर भी यहां ज़मीन-मकान काफ़ी महंगे हैं. ऐसा क्यों है?
इसपर प्रोफ़ेसर घोष कहते हैं कि किसी भी पिछड़े राज्य में जहां इंडस्ट्री नहीं है, वहां ग़ैर कृषि गतिविधि सेवा क्षेत्र में ही होती है. सेवा क्षेत्र शुरुआती दौर में वहीं विकसित होता है जहां प्रशासनिक मुख्यालय हो. पटना के संदर्भ में भी यही हो रहा है.
यहां बैंक, अस्पताल और यूनिवर्सिटी हैं जिसका फ़ायदा लेने के लिए राज्य के दूसरे शहरों से लोग पटना में पलायन कर रहे हैं. उस तुलना में ज़मीन की आपूर्ति नहीं हो पा रही जबकि पलायन हर दिन हो रहा है. इसलिए जमीन की कीमत बढ़ रही है.                    


<|endoftext|>

इस इलाके में पेड़ों की कटाई को लेकर कर पहले से चल रहा विरोध शुक्रवार को शुरू हुई कटाई के बाद और बड़ा हो गया. शनिवार को यहां बड़ी संख्या में पर्यावरण समर्थक विरोध प्रदर्शन करने उतर गए.
विरोध कर रहे पर्यावरण कार्यकर्ताओं की पुलिस के साथ हाथापाई हुई और इलाक़े में तनाव को देखते हुए तैनात पुलिसकर्मियों की संख्या बढ़ा दी गई और साथ ही पूरे इलाके में धारा 144 लगा दी गई.
इस बीच पुलिस ने विरोध कर रहे 50 से अधिक कार्यकर्ताओं को गिरफ़्तार किया और अन्य कई लोगों को पूछताछ के लिए हिरासत में लिया.
बृहण मुंबई नगर निगम (बीएमसी) की ट्री अथॉरिटी ने 29 अगस्त 2019 को आरे कॉलोनी में मेट्रो प्रोजेक्ट के लिए कार शेड बनाने की मंजूरी दी थी. इसके लिए क़रीब 2,185 पेड़ काटे जाने हैं. इसके अलावा 461 पेड़ों को यहां से दूसरी जगहों पर शिफ्ट भी किया जाना है. शहर में किसी भी जगह पर एक साथ 20 से अधिक पेड़ों की कटाई के लिए प्राधिकरण की मंजूरी अनिवार्य है.
मेट्रो 3 परियोजना के तहत प्रस्तावित मेट्रो कारशेड के लिए आरे कॉलोनी के दक्षिणी भाग में 33 हेक्टेयर ज़मीन का इस्तेमाल किया जाना है.
मेट्रो प्रोजेक्ट के लिए कार शेड बनाने की मंजूरी दिए जाने के बाद से ही इसका विरोध हो रहा है. इसे लेकर हाई कोर्ट में कई याचिकाएं डाली गईं लेकिन कोर्ट ने सभी याचिकाएं ख़ारिज कर दीं.
बॉम्बे हाई कोर्ट ने शुक्रवार को आरे कॉलोनी को जंगल नहीं मानते हुए बीएमसी से यहां के 2,600 से अधिक पेड़ों की कटाई की मंजूरी के फ़ैसले को रद्द करने से इनकार कर दिया. इसके बाद पेड़ों की कटाई का काम शुरू हुआ है.
उधर केंद्रीय पर्यावरण मंत्री प्रकाश जावड़ेकर ने आरे कॉलोनी में पेड़ों की कटाई को लेकर कहा कि "बॉम्बे हाई कोर्ट ने फ़ैसला दिया है कि यह जंगल नहीं है."
उन्होंने कहा, "जब दिल्ली में पहले मेट्रो स्टेशन बना तो 20-25 पेड़ काटे जाने की ज़रूरत थी. तब भी लोगों ने विरोध किया था, लेकिन काटे गए प्रत्येक पेड़ के बदले पांच पेड़ लगाए गए. दिल्ली में कुल 271 मेट्रो स्टेशन बने, साथ ही जंगल भी बढ़ा और 30 लाख लोगों की पर्यावरण पूरक सार्वजनिक यातायात की व्यवस्था हुई. यही मंत्र है, विकास भी और पर्यावरण की रक्षा भी, दोनों साथ-साथ."
पेड़ों की कटाई का विरोध करने में आम जनता, पर्यावरण समर्थक से लेकर बॉलीवुड के कई सितारे भी आगे आए हैं. लेकिन सत्तारूढ़ भारतीय जनता पार्टी को खुद अपनी सहयोगी शिवसेना से सबसे बड़े विरोध का सामना करना पड़ रहा है. शिवसेना प्रमुख उद्धव ठाकरे और उनके बेटे आदित्य ठाकरे आरे कॉलोनी में पेड़ों की कटाई के विरोध में उतर आए हैं.
उद्धव ने यह कहते हुए पेड़ों की कटाई का विरोध किया कि भारी विरोध के कारण मेट्रो कारशेड का हश्र नाणार ग्रीन रिफायनरी जैसा ही होगा. उन्होंने वादा किया कि अगर सत्ता में दोबारा वापसी की तो इसके लिए ज़िम्मेदार लोगों के ख़िलाफ़ कार्रवाई की जाएगी. 
उन्होंने कहा, "मेरे लिए आरे फिलहास सबसे बड़ा मुद्दा है. जो कुछ आज हो रहा है, जो कल हुआ और जो भविष्य में होगा मैं समूची स्थिति की विस्तृत सूचना लूंगा और मजबूती से इस मुद्दे पर सीधे बोलूंगा. आने वाली सरकार हमारी होगी और जैसे ही हम एक बार फिर सत्ता में आते हैं हम आरे के जंगलों के हत्यारों से हर संभव तरीके से निपटेंगे."
उद्धव के बेटे और शिवसेना नेता आदित्य ठाकरे ने भी इस पर अपनी कड़ी प्रतिक्रिया दी है. आदित्य ने कहा कि केंद्र सरकार को अगर आरे कॉलोनी के जंगल की चिंता नहीं है तो उन्हें पर्यावरण बचाने को लेकर भी नहीं बोलना चाहिए.
आदित्य ठाकरे ने ट्वीट किया, "पेड़ों को जिस तेज़ी से काटा गया, उसे देखते हुए मुंबई मेट्रो के अधिकारियों को पीओके में क्यों नहीं तैनात किया जाना चाहिए? उन्हें पेड़ों को नष्ट करने की जगह आतंकवादी अड्डों को नष्ट करने भेज देना चाहिए."
उन्होंने ट्वीट किया, "कई पर्यावरणविद और यहां तक कि आस पास के कई स्थानीय शिवसेना कार्यकर्ताओं ने इसे रोकने की कोशिश की. लेकिन पुलिस की भारी तैनाती के बीच जिस तरह से इन जंगलों की कटाई हो रही है, उससे मुंबईमेट्रो3 वो सब कुछ नष्ट कर रहा है जिसे भारत ने पर्यावरण के बारे में संयुक्त राष्ट्र में कहा था."
ठाकरे से पहले कांग्रेस, एनसीपी और एमएनएस समेत कई सामाजिक कार्यकर्ता और फ़िल्मी जगत की कई जानी मानी हस्तियों ने भी इसका विरोध किया है.
बॉलीवुड अभिनेत्री और कांग्रेस की टिकट पर 2019 का लोकसभा चुनाव लड़ चुकी उर्मिला मातोंडकर ने पेड़ों की कटाई को निराशाजनक बताया. उन्होंने ट्वीट किया कि पेड़ों की कटाई रात में ही शुरू करने से यह स्पष्ट होता है कि उन्हें भी पता है कि यह भयानक ग़लती है. 
अभिनेत्री दीया मिर्जा ने भी इस बारे में ट्वीट कर लिखा है, "नोटिस अदालत की अनुमति के 15 दिन बाद तक होना चाहिए. नोटिस को आधिकारिक वेबसाइट पर अपलोड किया जाना चाहिए. लेकिन ऐसा नहीं हो रहा है."
पर्यावरण कार्यकर्ता ज़ोरू भठेना ने आरे कॉलोनी में मेट्रो कारशेड के निर्माण के लिए 2,646 पेड़ों को काटने के मुंबई महानगरपालिका के फ़ैसले को अदालत में चुनौती दी थी.
कार्यकर्ताओं का दावा है कि याचिका निरस्त होने के कुछ ही घंटों के भीतर 300 से ज़्यादा पेड़ों को गिरा दिया गया.
इलाके में रहने वाले एक कार्यकर्ता, प्रकाश भोईर ने बीबीसी को बताया, "रात लगभग 9:30 बजे, प्रशासन अंदर आया, उन्होंने कारशेड स्थल पर पेड़ों को काटना शुरू कर दिया."
यहाँ के स्थानीय निवासी और पर्यावरण प्रेमी इस कारशेड को दूसरी जगह स्थानांतरित करने की मांग कर रहे हैं.
उन्होंने आशंका जताई है कि इस कार शेड से इलाक़े की जैव-विविधता नष्ट होगी और इलाक़े में और निर्माण के लिए ज़मीन पर क़ब्ज़े का रास्ता खुलेगा.
पर्यावरण कार्यकर्ताओं का कहना है कि अदालत की अनुमति के बाद पेड़ को काटने के लिए पंद्रह दिनों का समय दिया जाना चाहिए.
हालाँकि मुंबई मेट्रो के प्रबंध निदेशक अश्विनी भिडे ने ट्वीट कर इसका जवाब देते हुए लिखा है, "अदालत की अनुमति के बाद, झूठी जानकारी फैलाई जा रही है कि पेड़ों को काटने के लिए 15 दिन का नोटिस देना होगा. इसका कोई कानूनी आधार नहीं है. "
मुंबई मेट्रो रेल कॉर्पोरेशन का कहना है कि यह एक महत्वपूर्ण परियोजना है और इस इलाक़े में लोकल ट्रेन की यात्रा के दौरान हर दिन 10 लोगों की मौत होती है.
मुंबई मेट्रो के एक प्रवक्ता आशुतोष कुंभकोनी ने अदालत को बताया कि इस परियोजना के पूरा होने से इस स्थिति पर नियंत्रण पाई जा सकेगी.


<|endoftext|>

अख़बार ने पांच अक्टूबर के अंक में 'एशिया' सेक्शन में यह लेख प्रकाशित किया है. पांच अक्टूबर को भारत प्रशासित कश्मीर में लगी पाबंदियों और संचार माध्यमों पर लगी रोक के दो महीने पूरे हो गए.
भारत सरकार ने जम्मू-कश्मीर को विशेष दर्जा देने वाले अनुच्छेद 370 को निष्प्रभावी करने से पहले पांच अगस्त 2019 से ही राज्य में कड़ी पाबंदियां लगा दी थीं. 
मोबाइल-फ़ोन-इंटरनेट पर नियंत्रण के साथ ही वहाँ बड़ी संख्या में नेताओं और अन्य लोगों को गिरफ़्तार या हिरासत में लिया गया या फिर नज़रबंद कर दिया गया.
पाबंदियों के दो महीने बाद भी कश्मीर से संपर्क सामान्य नहीं सका है और वहाँ की स्थिति को लेकर अनिश्चितता बरक़रार है.
इन दो महीनों में कश्मीर में जो कुछ हुआ उस पर अंतरराष्ट्रीय मीडिया की निगाहें भी लगातार बनी हुई थीं. 
अंततराष्ट्रीय मीडिया ने शुरुआत से कश्मीर से जुड़ी ख़बरों को प्रमुखता से प्रकाशित किया और विस्तृत संपादकीय लेख भी छापे. 
इकोनॉमिस्ट ने कश्मीर की स्थिति पर अपने एक लेख में भारतीय न्यायपालिका को केंद्र में रखते हुए लगभग 940 शब्दों का एक लेख छापा है.
इसमें लिखा है कि भारत के न्यायाधीश कश्मीर में हो रहे उत्पीड़न को नज़रअंदाज़ कर रहे हैं. 
हिरासत में लिए गए लोगों में वकील और पत्रकार भी शामिल हैं. कश्मीरियों के उत्पीड़न और उन्हें पीटे जाने जैसे गंभीर आरोप भी सामने आए हैं. 
भारत ने राज्य में फ़ोन और इंटरनेट सेवा भी बंद कर दी है जिससे लाखों लोग अलग-थलग पड़ गए हैं. 
न्यूयॉर्क टाइम्स ने लिखा है, "प्रधानमंत्री मोदी ने संयुक्त राष्ट्र महासभा में दिए अपने भाषण में कश्मीर का ज़िक्र नहीं किया लेकिन इससे कुछ दिनों पहले ह्यूस्टन में एक रैली में उन्होंने कहा कि अनुच्छेद 370 हटाए जाने के बाद 'कश्मीरियों को बाकी भारतीयों के बराबर अधिकार' मिल गए हैं.''
अख़बार का दावा है कि इस रिपोर्ट के लिए कश्मीर के 13 गांवों के 19 लोगों का इंटरव्यू किया गया.
अख़बार लिखता है, "मानवाधिकार कार्यकर्ताओं का कहना है कि कश्मीर दुनिया के सबसे अधिक सैन्यीकृत क्षेत्रों में से एक है. यहां लंबे वक़्त से आज़ादी या पाकिस्तान में शामिल होने की मांग रही है, जिसका नतीजा भारी सुरक्षाबलों की तैनाती के रूप में देखने को मिलता है.''
लगभग 1800 शब्दों की इस रिपोर्ट में अख़बार ने लिखा है, "पांच अगस्त से कश्मीर में हताशा, ग़ुस्सा और डर बढ़ता ही जा रहा है. पहले से ही भारी सुरक्षाबलों की मौजूदगी वाले इस राज्य में भारत सरकार ने स्थानीय लोगों से विरोध की आशंका में हज़ारों सैनिक और तैनात कर रखे हैं."
इसके साथ ही अख़बार ने पिछले दो महीनों में हुए घटनाक्रमों पर शुरू से आख़िर तक नज़र दौड़ाई है. 
इनमें से एक तस्वीर में स्कूल-कॉलेज बंद होने की वजह से बच्चे एक स्थानीय मस्जिद में पढ़ाई करते दिख रहे हैं.
एक दूसरी तस्वीर में छह साल की बच्ची दिख रही है जिसकी दाईं आंख में रबर की गोलियों से चोट लगी हुई है. 
एक अन्य तस्वीर में एक बच्ची खिड़की से झांकती हुई विरोध प्रदर्शन देख रही है.
एजेंसी ने भारतीय लेखिका और मानवाधिकार कार्यकर्ता अरुंधति रॉय का एक इंटरव्यू भी छापा है जिसमें उन्होंने  कहा  है कि 'कश्मीर में आवाज़ उठाने वाले हर शख़्स को गिरफ़्तार किया गया है.'
इसके अलावा वेबसाइट पर भारतीय गृहमंत्री अमित शाह के उस बयान पर आधारित ख़बर भी है जिसमें उन्होंने कहा था कि अगले 10 वर्षों में कश्मीर भारत के सबसे ज़्यादा विकसित राज्यों में से एक होगा. 
एजेंसी की वेबसाइट पर छपी ख़बर कहती है, "5 अगस्त से लेकर अब तक जम्मू-कश्मीर लगभग पूरी तरह से क़ैद में है. प्रदर्शन कर रहे पत्रकारों ने राज्य में मोबाइल और इंटरनेट सेवा बहाल किए जाने की मांग की जो पिछले दो महीनों से बंद है."
फ़िलहाल भारतीय सुप्रीम कोर्ट की एक संवैधानिक बेंच अनुच्छेद 370 ख़त्म किए जाने और कश्मीर से जुड़ी अन्य याचिकाओं पर जवाब देने के लिए केंद्र सरकार को 28 दिनों का वक़्त दिया है. अदालत ने मामले की अगली सुनवाई के लिए 14 नवंबर की तारीख़ तय की है.
सर्वोच्च न्यायालय में में जम्मू-कश्मीर को विशेष दर्जा देने वाले अनुच्छेद 370 को हटाए जाने को चुनौती देने, प्रेस की आज़ादी, संचार सुविधाओं पर रोक, लॉकडाउन की वैधता और आने-जाने पर पाबंदियों और मानवाधिकारों के कथित उल्लंघन से जुड़ी कई याचिकाएं दायर की गई हैं.
केंद्र शासित प्रदेश लद्दाख और जम्मू-कश्मीर औपचारिक रूप से 31 अक्टूबर, 2019 को अस्तित्व में आ जाएंगे. 
इस बीच जम्मू कश्मीर किशोर न्याय समिति (जुवेनाइल जस्टिस कमेटी) ने अपनी एक रिपोर्ट में कहा है कि घाटी में किसी बच्चे को अवैध हिरासत में नहीं रखा गया है.
सुप्रीम कोर्ट को सौंपी रिपोर्ट में समिति ने कहा है कि 5 अगस्त को जम्मू कश्मीर का विशेष दर्जा ख़त्म किए जाने के बाद से वहां 144 नाबालिगों को गिरफ़्तार किया गया था, जिसमें 9 और 11 साल के बच्चे भी शामिल थे.
मीडिया में नाबालिग़ों को ग़ैरक़ानूनी तरीके से हिरासत में लिए जाने की ख़बरें आने के बाद सुप्रीम कोर्ट ने जम्मू-कश्मीर हाईकोर्ट और जुवेइनाल जस्टिस कमेटी से इस बारे में रिपोर्ट पेश करने को कहा था.


<|endoftext|>

द हिंदू में प्रकाशित समाचार के अनुसार इस एफ़आईआर में देशद्रोह, उपद्रव, धार्मिक भावनाओं को चोट पहुंचाने और शांति में बाधा डालने से संबंधित अलग-अलग धाराओं के तहत मामला दर्ज किया गया है.
जिन लोगों के ख़िलाफ़ यह एफ़आईआर की गई है उनमें मशहूर इतिहासकार रामचंद्र गुहा, फ़िल्म निर्देशक मणि रत्नम, अनुराग कश्यप और अभिनेत्री अपर्णा सेन समेत करीब 50 लोग शामिल हैं. 
ख़बर के मुताबिक स्थानीय वकील सुधीर कुमार ओझा की ओर से दो महीने पहले दायर की गई एक याचिका पर मुख्य न्यायिक मजिस्ट्रेट (सीजेएम) सूर्य कांत तिवारी के आदेश के बाद यह प्राथमिकी दर्ज हुई है. ओझा ने कहा कि सीजेएम ने 20 अगस्त को उनकी याचिका स्वीकार कर ली थी. 
राष्ट्रीय पुरस्कार से सम्मानित फ़िल्म निर्देशक अदूर गोपालकृष्णन का नाम भी इस एफ़आईआर में दर्ज है. उन्होंने इस पर चिंता जताई है और कहा है कि सिर्फ इस बात से कोई देशद्रोही नहीं हो जाता कि वो सत्तापक्ष से सहमत नही है.
देश की पहली प्राइवेट ट्रेन तेजस पटरियों पर दौड़ने लगी है. 
टाइम्स ऑफ़ इंडिया में प्रकाशित समाचार में बताया गया है उत्‍तर प्रदेश के मुख्‍यमंत्री योगी आदित्‍यनाथ ने लखनऊ में इस ट्रेन को हरी झंडी दिखाकर रवाना किया. यह ट्रेन लखनऊ और दिल्ली के बीच चलेगी. 
इस मौके पर सीएम योगी आदित्‍यनाथ ने कहा, "यह देश की पहली कॉरपोरेट ट्रेन है. मैं इसमें यात्रा करने वाले पहले यात्रियों को बधाई देता हूं, और उम्मीद करता हूं कि अन्य शहरों को जोड़ने के लिए भी इसी तरह की पहल की जाएगी." 
प्राइवेट ट्रेन 'तेजस एक्‍सप्रेस' से यात्रा करने वाले यात्रियों को यदि ट्रेन नियत समय पर नहीं पहुंचाती है तो इसके बदले यात्रियों को मुआवजा दिया जाएगा. 
इस नियम के अनुसार अगर ट्रेन एक घंटे से अधिक लेट होती है, तो यात्री को 100 रुपये और दो घंटे से ज्यादा लेट होती है, तो 250 रुपये का मुआवजा दिया जाएगा. इतना ही नहीं ट्रेन के यात्रियों को 25 लाख रुपये का बीमा भी दिया जाएगा.
भारत ने कश्मीर मुद्दे पर तुर्की और मलेशिया के बयान की 'कड़ी निंदा' करते हुए देश के आंतरिक मुद्दे से जुड़े विषय पर इन दोनों के बयान को ''तथ्य से परे' बताया और मित्रतापूर्ण संबंधों की ओर ध्यान दिलाते हुए उनसे ऐसे बयान देने से बचने को कहा है.
नवभारत टाइम्स के अनुसार विदेश मंत्रालय के प्रवक्ता रवीश कुमार ने संवाददाताओं से कहा, ''जम्मू कश्मीर को लेकर हाल का भारत का निर्णय पूरी तरह से आंतरिक मामला है.'' 
उन्होंने कहा कि प्रधानमंत्री और विदेश मंत्री इस विषय पर कई बार तथ्य रख चुके हैं, तथ्य यह है कि जम्मू कश्मीर ने भारत के साथ विलय के प्रपत्र पर हस्ताक्षर किया था.
दरअसल संयुक्त राष्ट्र में कश्मीर मुद्दे को उठाते हुए मलेशिया के प्रधानमंत्री महातिर मोहम्मद ने आरोप लगाया था कि भारत ने जम्मू कश्मीर पर हमला बोला और क़ब्ज़ा किया. उन्होंने नई दिल्ली से पाकिसतान के साथ मिलकर काम करने को कहा. तुर्की ने भी कश्मीर की स्थिति पर भारत की आलोचना की थी.


<|endoftext|>

वायुसेना प्रमुख एयर चीफ़ मार्शल राकेश कुमार सिंह भदौरिया ने एक संवाददाता सम्मेलन में  इसे एक 'भारी चूक' बताते हुए कहा कि दोषी व्यक्ति के विरूद्ध कार्रवाई की जा रही है.
27 फ़रवरी को जम्मू-कश्मीर के बडगाम में पाकिस्तान के साथ हवाई संघर्ष के दौरान वायु सेना ने अपने ही Mi-17 V5 हेलिकॉप्टर को मार गिराया था जिसमें वायु सेना के छह जवानों और एक आम नागरिक की मौत हो गई थी. 
केंद्रीय गृह मंत्रालय के अधिकारियों ने शुक्रवार को बताया कि इस साल मानसून के दौरान हुई बारिश और बाढ़ से करीब 1,900 लोगों की मौत हुई और 46 अन्य लोग लापता हैं.
अधिकारियों के अनुसार, बारिश, बाढ़ और भूस्खलन से सबसे अधिक 382 लोगों की मौत महाराष्ट्र में हुई, जबकि पश्चिम बंगाल में 227 मौतों की मौत हुई. साथ ही इस साल बाढ़ से 22 राज्यों में करीब 25 लाख लोग प्रभावित हुए हैं. देश के करीब 357 जिले बाढ़ और भूस्खलन की घटनाओं से प्रभावित हुए. 
अधिकारियों ने बताया कि इस दौरान 738 लोग घायल हुए और करीब 20 हज़ार मवेशियों की भी मौत हुई. उन्होंने बताया कि 1.09 लाख घर पूरी तरह से तबाह हो गए हैं, 2.05 लाख मकानों को आंशिक क्षति पहुंची है और 14.14 लाख हेक्टेयर में लगी फसल बर्बाद हो गई.
मौसम विभाग के मुताबिक, आधिकारिक रूप से 30 सितंबर को वर्षा ऋतु समाप्त हो गई लेकिन इसके बावजूद देश के कई इलाकों में मानसून सक्रिय है.
रिजर्व बैंक ने लगातार पांचवीं बार रेपो रेट में कटौती की घोषणा की है. केंद्रीय बैंक ने रीपो रेट में 25 बेसिस पॉइंट्स की कटौती के साथ 5.40 फीसदी से घटाकर 5.15 फीसदी कर दिया है. 
इस घोषणा से लोगों के लोन की ईएमआई और घट सकती है. इसके साथ ही लोगों की एफ़डी पर ब्याज़ दरें भी घट सकती हैं. 
आरबीआई इस साल अब तक रेपो रेट में 135 बेसिस पॉइंट्स की कटौती कर चुका है.
इससे होम लोन, कार, और पर्सनल लोन, हर तरह का लोन सस्ता हो सकता है. 
उच्चतम न्यायालय के कॉलेजियम ने चार वकीलों को पदोन्नत करने में सरकार की आपत्ति को खारिज करते हुए उन सभी को कर्नाटक उच्च न्यायालय का न्यायाधीश नियुक्त करने की सिफारिश की है. 
प्रधान न्यायाधीश रंजन गोगोई के नेतृत्व वाले कॉलेजियम ने खुफिया विभाग से प्राप्त सूचनाओं का हवाला देते हुए कहा कि आईबी ने अपनी रिपोर्ट में कहा है कि उनकी व्यक्तिगत और पेशेवर छवि अच्छी और साफ-सुथरी है और उनके खिलाफ कोई बात सामने नहीं आयी है. 
पदोन्नति के लिए जिन वकीलों के नाम की सिफारिश की गयी है उनके नाम हैं — सवनुर विश्वजीत शेट्टी, मारालुर इन्द्रकुमार अरुण, मोहम्मद गौस शुक्रे कमल और एंगलागुप्पे सीतारमैया इन्द्रेश.
अमरीका में तीन कॉंग्रेस कमिटियों के प्रमुखों ने राष्ट्रपति डोनल्ड ट्रंप के खिलाफ महाभियोग चलाने से जुड़ी जांच का क़ानूनी आदेश व्हाइट हाउस में पेश कर दिया है. 
ट्रंप पर आरोप हैं कि उन्होंने अपने राजनीतिक प्रतिदवंदी जो बाइडन को नुकसान पहुंचाने के मकसद से यूक्रेन से कुछ जानकारियां साझा की थीं. 
हालांकि ट्रंप इन आरोपों से इनकार करते रहे हैं. 
उनका कहना है कि जो बाइडन और उनके बेटे ने यूक्रेन और चीन में अपनी राजनीतिक और व्यवसायिक फायदे के लिए भ्रष्टाचार किया है. 
उन्होंने यूक्रेन और चीन पर इस मामले की जांच करने की अपील भी की है.


<|endoftext|>

इसी साल 15 अगस्त को छत्तीसगढ़ के मुख्यमंत्री भूपेश बघेल ने अन्य पिछड़ा वर्ग के लिए आरक्षण का दायरा 14 प्रतिशत से बढ़ा कर 27 प्रतिशत करने की घोषणा की थी. 
इस बढ़ोतरी के साथ ही राज्य में आरक्षण का दायरा बढ़कर 82 प्रतिशत हो गया था.
राज्य सरकार द्वारा अन्य पिछड़ा वर्ग के आरक्षण का दायरा बढ़ाए जाने के ख़िलाफ़ दायर याचिका पर सुनवाई के बाद मुख्य न्यायाधीश पीआर रामचंद्र मेनन की पीठ ने बढ़े हुए आरक्षण पर रोक लगा दी है.
याचिकाकर्ता के वकील पलाश तिवारी ने कहा, "सुप्रीम कोर्ट ने इंदिरा साहनी और एन नागराज के मामले में सुनवाई के बाद आरक्षण की सीमा 50 प्रतिशत रखे जाने के स्पष्ट निर्देश दिए हैं. लेकिन राज्य सरकार ने पिछड़ेपन का हवाला देकर, बिना किसी जनगणना के, एनएसएसओ के एक सर्वे को आधार बना कर आरक्षण का दायरा 27 प्रतिशत कर दिया. हाईकोर्ट ने इस पर रोक लगा दी है."
इस मामले की सुनवाई के दौरान हाईकोर्ट ने आर्थिक रुप से कमज़ोर सामान्य जातियों को 10 प्रतिशत आरक्षण दिये जाने को लेकर कोई टिप्पणी करने से यह कहते हुए इनकार कर दिया कि यह मामला सुप्रीम कोर्ट में लम्बित है.
स्थानीय निकाय चुनाव की तैयारी के बीच आए हाईकोर्ट के इस फ़ैसले पर राज्य के मुख्यमंत्री भूपेश बघेल ने कहा है कि राज्य सरकार इस फ़ैसले का अध्ययन करके अदालत में अपना पक्ष रखेगी.
उन्होंने कहा, "अदालत ने अभी 69 प्रतिशत स्वीकार किया है. अनुसूचित जाति का जो एक प्रतिशत बढ़ाया था, उसे अदालत ने स्वीकार कर लिया है. अब जो बचा हुआ 14 प्रतिशत है, वह हमारे पिछड़ा वर्ग के लिए था, उसके बारे में भी सरकार अपना पक्ष रखेगी."
छत्तीसगढ़ में आदिवासियों को 32 प्रतिशत, अनुसूचित जाति को 12 प्रतिशत और अन्य पिछड़ा वर्ग को 14 प्रतिशत आरक्षण का लाभ मिलता रहा है. कुछ महीने पहले ही में राज्य सरकार ने अनुसूचित जाति के आरक्षण में एक प्रतिशत की बढ़ोत्तरी की थी. यह सब मिला कर राज्य में 58 प्रतिशत आरक्षण लागू था. 
इसके बाद इसी साल 15 अगस्त को मुख्यमंत्री भूपेश बघेल ने राज्य में अन्य पिछड़ा वर्ग के लिए आरक्षण की सीमा 14 प्रतिशत से बढ़ा कर 27 प्रतिशत करने का फ़ैसला लिया. पिछले महीने की 4 तारीख़ को एक अध्यादेश जारी कर इसे लागू भी कर दिया गया था.
इस तरह आर्थिक रूप से कमज़ोर सवर्णों को भी 10 प्रतिशत आरक्षण दिए जाने के बाद राज्य में आरक्षण की सीमा 82 प्रतिशत हो गई थी.
पिछड़ा वर्ग को 14 के बजाए 27 प्रतिशत आरक्षण दिए जाने के छत्तीसगढ़ सरकार के फ़ैसले का पिछड़ा वर्ग ने देश भर में स्वागत किया था. यहां तक कि इस फ़ैसले के लिए मुख्यमंत्री भूपेश बघेल को छत्तीसगढ़ के अलग-अलग शहरों के अलावा बिहार और दिल्ली में भी सम्मानित किया गया था. लेकिन हाईकोर्ट के ताज़ा आदेश ने सरकार के निर्णय पर सवाल खड़े कर दिए हैं. 
सरकार के आरक्षण के फ़ैसले के ख़िलाफ़ याचिका दायर करने वालों में से एक कुणाल शुक्ला ने बीबीसी से कहा, "जातिगत आरक्षण के अलावा पूर्व सैनिक, दिव्यांग, स्वतंत्रता संग्राम सेनानी आदि को मिलने वाले आरक्षण को जोड़ दें तो छत्तीसगढ़ में आरक्षण की सीमा 90 प्रतिशत पहुंच गई थी. यह संविधान की मूल भावना के ख़िलाफ़ है."
उन्होंने कहा कि हाईकोर्ट का यह आदेश सुप्रीम कोर्ट और संविधान के प्रावधान के तहत है. 
कुणाल शुक्ला ने कहा कि हाईकोर्ट के फ़ैसले से राज्य के एक बड़े वर्ग को राहत मिलेगी.


<|endoftext|>

नेशनल ज्यूडिशियल एप्वॉयंटमेट्स कमीशन ऐक्ट को असंवैधानिक क़रार देने वाले जजमेंट में  जस्टिस जोसेफ़ कुरियन ने जब ये लिखा था तो इसकी उम्मीद कम ही लोगों को रही होगी एक दिन उसी सुप्रीम कोर्ट में गौतम नवलखा का मामला आएगा और ये सवाल फिर से सबके सामने होगा कि आख़िर जज बिना कोई वजह बताए क्यों सुनवाई से अलग हो रहे हैं.
इसी सोमवार (30 सितंबर) को पहले चीफ़ जस्टिस रंजन गोगोई, मंगलवार को जस्टिस एनवी रमन्ना, जस्टिस बी सुभाष रेड्डी और जस्टिस बीआर गवई, और गुरुवार को जस्टिस रवींद्र भट ने भी गौतम नवलखा के केस की सुनवाई कर रही बेंच से अलग होने की घोषणा कर दी.
दिलचस्प बात ये है कि न तो जस्टिस रवींद्र भट ने और न ही चीफ़ जस्टिस गोगोई ने और न ही सुनवाई से अलग होने वाले सुप्रीम कोर्ट के बाक़ी तीन जजों ने ऐसा करने की कोई वजह बताई.
किसी मामले की सुनवाई कर रही बेंच से किसी जज के अलग होने का मतलब ये भी होता है कि अब वो मुक़दमा एक नई बेंच को भेजा जाएगा यानी गौतम नवलखा मामले की सुनवाई अब सुप्रीम कोर्ट जजों की नई पीठ करेगी. शुक्रवार को सुप्रीम कोर्ट ने गौतम नवलखा की गिरफ़्तारी पर 15 अक्तूबर तक के लिए रोक लगा दी है. 
पुणे के विश्रामबाग पुलिस स्टेशन में दर्ज एक एफ़आईआर से पहले गौतम नवलखा को लोग एक पत्रकार और मानवाधिकार कार्यकर्ता के तौर पर जानते थे. हालांकि ये एफ़आईआर 8 जनवरी, 2018 को दर्ज हुई थी लेकिन गौतम नवलखा का नाम इसमें सात महीने बाद 22 अगस्त को जोड़ा गया.
नवलखा इसी एफ़आईआर को रद्द कराने और गिरफ़्तारी से बचने के लिए बंबई हाई कोर्ट में खारिज़ होने के बाद और अब सुप्रीम कोर्ट में अपनी अपील पर सुनवाई का इंतज़ार कर रहे हैं लेकिन जजों के एक-एक करके हटते जाने से मामले में एक अजीब असमंजस की स्थिति पैदा हो गई है.
आठ साल पहले इन्हीं गौतम नवलखा से छत्तीसगढ़ आर्म्ड फ़ोर्स के पांच जवानों की माओवादियों की क़ैद से रिहाई के लिए सरकार ने मदद मांगी थी. साल भर बाद नवलखा को श्रीनगर एयरपोर्ट पर ये कहते हुए रोक दिया गया कि वे कश्मीर की स्थिरता और शांति के लिए ख़तरा हैं. 
नवलखा कहते हैं कि वे वामपंथी अतिवादी हिंसा के ख़िलाफ़ हैं लेकिन भीमा कोरेगांव मामले में पुणे पुलिस की चार्जशीट इसके उलट कहानी कहती है. वे अनलॉफ़ुल एक्टिविटिज़ प्रिवेंशन एक्ट (ग़ैरक़ानूनी गतिविधि निरोधक क़ानून) के तहत आतंकवादी गतिविधियों और इसके लिए पैसा इकट्ठा करने जैसे गंभीर आरोपों का सामना कर रहे हैं.
भीमा कोरेगांव हिंसा मामला: गिरफ़्तारी के एक साल बाद ना तो जमानत और ना ही सुनवाई
भीमा कोरेगांव हिंसा के साल भर बाद कैसा है हाल
भीमा कोरेगांव हिंसा से पहले 'यलगार परिषद' में क्या हुआ था?
किसी केस की सुनवाई से किसी जज का अलग होना कोई नई और अनूठी बात नहीं है. इसकी न्यायिक परंपरा रही है और इसे दलीलों के आधार पर वाजिब ठहराया जा सकता है.
सुप्रीम कोर्ट में प्रैक्टिस करने वाले एडवोकेट सूरत सिंह कहते हैं, "केस से ख़ुद को अलग करते समय इसकी वजह बताई जानी चाहिए. इसकी एक वजह हितों का टकराव हो सकता है. कई बार जज अतीत में बतौर वकील किसी पार्टी के लिए पैरवी कर चुके होते हैं. अगर जज को किसी क़िस्म का कोई ख़तरा महसूस हो रहा है. केस से किसी तरह का जुड़ाव या मामले से जुड़ी किसी पार्टी से कोई संबंध हो तो इनमें से कोई भी वजह होती है. लेकिन हमें इस मामले में इसकी वजह नहीं मालूम है." 
ज्युडिशियल प्रोपराइटी (न्यायिक मापदंड) के स्टैंडर्ड पहले से बने हुए हैं. 
इस पर एडवोकेट सूरत सिंह आगे कहते हैं, "जजों से ये उम्मीद की जाती है कि अगर वे पार्टी या केस से किसी तरह से जुड़े हुए हैं तो वे इसके बारे में पहले ही बता दें या ख़ुद को मामले से अलग कर लें. इंसाफ़ न केवल होना चाहिए बल्कि होते हुए भी दिखना चाहिए."
भीमा कोरेगांव: सुधा भारद्वाज अब तक जेल में क्यों?
भीमा कोरेगांव: पाँच मानवाधिकार कार्यकर्ता गिरफ़्तार
हिरासत में लिए गए सामाजिक कार्यकर्ता वरवर राव 
एनजेएसी जजमेंट के समय जस्टिस कुरियन ने जो कहा था, वो एक आदर्श स्थिति है. लेकिन किसी मुक़दमे की सुनवाई से ख़ुद को अलग करने की वजह बताने के लिए जज बाध्य नहीं हैं.
मुंबई हाई कोर्ट के जस्टिस (रिटायर्ड) पीबी सावंत कहते हैं, "कोई जज किसी मामले से ख़ुद को तब तक अलग नहीं करता है, जब तक कि इसकी कोई वजह न हो. पहले भी कई बार एक या दो जजों ने किसी केस की सुनवाई से ख़ुद को अलग किया है. हां, ये ज़रूर है कि पहली बार किसी मामले में पांच जजों ने ख़ुद को सुनवाई से अलग कर लिया."
इसकी क्या वजह हो सकती है, इस सवाल पर जस्टिस सावंत कहते हैं, "किसी केस से ख़ुद को अलग करने के फ़ैसले के पीछे कुछ निजी कारण हो सकते हैं. हो सकता है कि वे इसके बारे में कोई जानकारी सार्वजनिक नहीं करना चाहें. हम जजों की निजी ज़िंदगी में दख़ल नहीं दे सकते हैं. मुमकिन है कि इस मामले में जजों को पार्टी से पहले किसी तरह का कोई संपर्क रहा हो. हो सकता है कि कुछ लोगों ने उनसे संपर्क किया हो. कोई भी वजह हो सकती है. वे ये भी कह सकते हैं कि वे इसकी कोई वजह नहीं बताना चाहते हैं जिससे अभियुक्त के साथ किसी तरह का पक्षपात हो."
भीमा कोरेगांव: फ़रेरा और गोंज़ाल्विस फिर से हिरासत में
भीमा कोरेगांव हिंसा मामले में अगली सुनवाई 19 को 
आनंद तेलतुंबड़े को पुणे पुलिस ने तड़के 4 बजे गिरफ़्तार किया
इसी साल फ़रवरी में सीबीआई के अंतरिम डायरेक्टर के तौर पर एम नागेश्वर राव की नियुक्ति को चुनौती देने वाली याचिका पर सुनवाई से चीफ़ जस्टिस गोगोई ने ख़ुद को अलग कर लिया था और उनके बाद जस्टिस सिकरी और जस्टिस एनवी रमन्ना भी इस केस से हट गए थे.
हालांकि तब उनके हटने की कोई आधिकारिक वजह नहीं बताई गई थी. पर बाद में ये बातें सामने आईं कि चीफ़ जस्टिस नए सीबीआई डायरेक्टर को चुनने के लिए बनी सेलेक्शन कमेटी का हिस्सा थे और जस्टिस सिकरी सीबीआई डायरेक्टर आलोक वर्मा को हटाने की सिफ़ारिश करने वाले पैनल में थे. 
जस्टिस रमन्ना ने ये कहते हुए मामले से ख़ुद को अलग कर लिया था कि "नागेश्वर राव मेरे गृह राज्य से हैं और मैं उनकी बेटी की शादी में शरीक हो चुका हूं." 
कुछ साल पहले सुप्रीम कोर्ट में फार्मा कंपनी नोवार्टिस केस पर सुनवाई से पहले जस्टिस मार्कंडेय काटजू और बाद में जस्टिस दलवीर भंडारी ने ख़ुद को अलग कर लिया था. तब नोवार्टिस केस में जस्टिस काटजू के एक पुराने लेख का ज़िक्र आया था जिसमें उन्होंने बहुराष्ट्रीय दवा कंपनियों को उदारता से फार्मा पेटेंट दिए जाने का विरोध किया था. 
इंटेलेक्चुअल प्रॉपर्टी ओनर्स एसोसिएशन के एक इंटरनेशन कॉन्फ़्रेंस में जस्टिस भंडारी के भाग लेने के कारण उन्हें स्वास्थ्य कार्यकर्ताओं के विरोध का सामना करना पड़ा था. दरअसल, नोवार्टिस इस एसोसिएशन का हिस्सा था.
मराठा सेना और ईस्ट इंडिया कंपनी के बीच हुए युद्ध की 200वीं सालगिरह के मौक़े पर 31 दिसंबर, 2017 के दिन 'भीमा कोरेगांव शौर्य दिवस प्रेरणा अभियान' के बैनर तले कई दलित संगठनों ने मिलकर एक रैली आयोजित की थी. इस लड़ाई में ईस्ट इंडिया कंपनी की तरफ़ से महार रेजीमेंट लड़ रही थी जिसमें ज़्यादातर दलित सैनिक थे.
भीमा कोरेगांव की रैली मराठा सेना के ख़िलाफ़ इन्हीं दलितों की शौर्य की याद में आयोजित की गई थी.  इसका नाम यलगार परिषद रखा गया. शनिवार वाड़ा के मैदान पर हुई इस रैली में 'लोकतंत्र, संविधान और देश बचाने' की बात कही गई. दिवंगत छात्र रोहित वेमुला की मां राधिका वेमुला ने रैली का उद्घाटन किया था. 
इसमें कई नामी हस्तियां मसलन- प्रकाश आंबेडकर, हाईकोर्ट के पूर्व चीफ़ जस्टिस बीजी कोलसे पाटिल, गुजरात से विधायक जिग्नेश मेवानी, जेएनयू छात्र उमर ख़ालिद, आदिवासी एक्टिविस्ट सोनी सोरी आदि मौजूद रहे. इनके भाषणों के साथ कबीर कला मंच ने सांस्कृतिक कार्यक्रम भी पेश किए. 
अगले दिन जब भीमा कोरेगांव में उत्सव मनाया जा रहा था, आस-पास के इलाक़ों- मसलन, संसावाड़ी में हिंसा भड़क उठी और एक नौजवान की जान चली गई. इस मामले में हिंदुत्ववादी संस्था समस्त हिंद अघाड़ी के नेता मिलिंद एकबोटे और शिव प्रतिष्ठान के संस्थापक संभाजी भिड़े के ख़िलाफ़ भी एफ़आईआर दर्ज की गई. 
एफ़आईआर दर्ज होने के बाद लंबे समय तक मिलिंद एकबोटे और संभाजी भिड़े की गिरफ़्तारी नहीं हुई, उन्हें ज़मानत पर छोड़ दिया गया. इसी दौरान यलगार परिषद से जुड़ी दो और एफ़आईआर पुणे शहर के विश्रामबाग पुलिस थाने में दर्ज की गईं. 
पहली एफ़आईआर में जिग्नेश मेवानी और उमर ख़ालिद पर भड़काऊ भाषण देने का आरोप लगाया गया था. दूसरी एफ़आईआर तुषार दमगुडे की शिकायत पर यलगार परिषद से जुड़े लोगों के ख़िलाफ़ दर्ज की गई. इस एफ़आईआर के संबंध में जून में सुधीर धवले समेत पांच सामाजिक कार्यर्ताओं को गिरफ़्तार किया गया. 
इसे बाद 28 अगस्त को पुणे पुलिस ने गौतम नवलखा, सुधा भारद्वाज, वरवरा राव, अरुण फ़रेरा और वरनॉन गोन्ज़ाल्विस को गिरफ़्तार कर लिया, ये सभी लोग जाने-माने सामाजिक और मानवाधिकार कार्यकर्ता हैं.


<|endoftext|>

सुबह के आठ बजे हैं और हम बड़वानी ज़िले के भीलखेड़ा गांव में रहने वाले कैलाश आवासीया के घर पहुंचे चुके हैं. 
अपनी बकरियों और मुर्ग़ियों के साथ काग़ज़ों से भरी एक मोटी सी फ़ाइल हाथों में लिए कैलाश अपने घर के दरवाज़े पर हमारा इंतज़ार कर रहे हैं. 
मिलते ही वह हल्का सा मुस्कुरा कर हाथ मिलाते हैं. लेकिन उनके चेहरे पर किसी लम्बी यात्रा से निष्फल लौटने की सी उदासी है. 
दरअसल, सरदार सरोवर बांध के डूब क्षेत्र में आने वाले अपने खेतों के बदले उचित मुआवज़े के लिए लड़ रहे कैलाश आवासीया की लड़ाई, इस देश की थका देनी वाली न्याय व्यवस्था के ख़िलाफ़ एक आम आदिवासी की लड़ाई है.
कुछ ही देर में हम कैलाश के खेतों की तरफ़ निकल पड़ते हैं. भीलखेड़ा गांव से कुछ दूर कपास और अरहर के खेतों से गुज़रते हुए वह ज़मीन के एक तालाबनुमा टुकड़े के पास आकर रुक जाते हैं. 
फिर पानी की ओर इशारा करते हुए कहते हैं, "यहां से वहां तक पूरा मेरा खेत था... जो अब सरदार सरोवर बांध के बैक पानी में डूब गया है. अब इतना ऊपर तक पानी भर गया है तो ये पूरी फ़सल भी सड़ जाएगी. इस तरह से एक-दो दिन और पानी भरा रहा तो मेरा पूरा खेत भी रेतीला हो जाएगा." 
कैलाश के खेतों को अधिग्रहीत करके 18 साल तक अपने पास रखने के बाद, नर्मदा वैली डिवेलपमेंट अथॉरिटी या एनवीडीए ने बिना मुआवज़ा दिए उनकी डूबी हुई ज़मीन को वापस कर दिया. 
साल 2017 में उनकी ज़मीन को 'डीनोटिफ़ाई' (या लौटाते हुए) सरकार ने कहा कि उनकी ज़मीन डूब में नहीं आ रही. जबकि ज़मीन पर आज कैलाश की 27 प्रतिशत से ज़्यादा ज़मीन डूब चुकी है. 
विस्थापन नीति के अनुसार वह कृषि की ज़मीन के बदले कृषि की ज़मीन के अधिकारी हैं. लेकिन न्याय बीते 18 सालों से भारत की अलग-अलग अदालतों में अपना मुक़दमा लड़ रहे कैलाश को अपने पक्ष में पाँच न्यायिक आदेश जुटाने के बाद भी, आज तक ज़मीन का मुआवज़ा नहीं मिला.
मुक़दमे से जुड़े काग़ज़ात दिखाते हुए वह कहते हैं, "2000 में जब भूअर्जन हुआ और पुनर्वास की बात शुरू हुई थी, तभी से हमारी ज़मीन और पूर्ण पुनर्वास की मांग रही है सरकार से. मेरे पास हाथ में पाँच जजमेंट हैं. तीन जीआरए (ग्रीवियेंस रीअडरेसल औथोरिटी या शिकायत निवारण प्राधिकरण) के, एक सुप्रीम कोर्ट का और एक हाई कोर्ट का." 
"सरकार के सारे डॉक्यूमेंट मेरे पास हैं जो ये साबित करते हैं कि उन्होंने ख़ुद मुझे मुआवज़े की पात्रता दी हुई है. लेकिन 18 साल होने के बाद भी हमको ज़मीन के बदले ज़मीन नहीं मिली. उल्टा डूबी हुई ज़मीन को उन्होंने डीनोटिफ़ाइ कर दिया."
इधर सरदार सरोवर की डूब में आयी अपनी ज़मीन के मुआवज़ा के लिए सालों से क़ानूनी लड़ाई लड़ रहे कुँवर सिंह, आठ दिनों तक अपने डूबे हुए घर में खड़े रहे. विरोध जताने के लिए उन्होंने जाँघरवा गांव में बने अपने पुश्तैनी घर का सारा सामान डूब के पानी में सड़ने दिया. 
अपने डूबे हुए घर के सामने बैठ कर बात करते हुए उन्होंने कहा, "मेरा घर डूब चुका है. हम इसमें आठ रोज़ पानी में खड़े रहे. हमारी ज़मीन और खेती भी डूब गयी है. डूब के कारण हमारा पूरा घर बर्बाद हो गया. हाम आठ रोज़ पानी में इसलिए खड़े थे क्योंकि हमें ग़ुस्सा था. हमने सोच लिया था की जब तक हमें ज़मीन के बदले ज़मीन नहीं देंगे, तब तक हम पानी में खड़े रहेंगे. लेकिन फिर एनवीडीए के अधिकारी घर आए और उन्होंने हमें आश्वासन दिया. कुछ सर्वे भी किया. लेकिन अब तक वह आश्वासन सिर्फ़ आश्वासन ही है".  
डूब आने के बाद से मुआवज़ा की इन लम्बी क़ानूनी लड़ाईयों से थक गए लोग अब नर्मदा घाटी में बेघर हुए विस्थापितों के लिए बने 16 टीन शेड कैंप्स में रहने को मजबूर हैं. 
बीबीसी ने बड़वानी ज़िले में बने सोंधुल टीनशेड कैम्प नाम के एक ऐसे ही कैम्प का दौरा किया जहाँ फ़िलहाल तीन सौ से ज़्यादा परिवार रहते हैं. सरकार ने सरदार सरोवर की डूब में आए इनके गांवों से पुनर्वासित करके इन्हें यहां बसाया था. लेकिन इस टीन शेड कैम्प का एक बड़ा हिस्सा आज भी डूबा हुआ है. 
अमलाली गांव की गायत्री को टीन शेड के इस निराश माहौल में अपना डूबा हुआ घर बहुत याद आता है. 
पशुओं के बाड़े जैसे छोटे से शेड में शाम की सब्ज़ी बनाते हुए गायत्री कहती हैं, "हमारा कच्चा मकान था लेकिन हमें बहुत प्यार था. खुला खुला आंगन था वहां...ख़़ूब जगह थी. लेकिन वो घर तो हमारा बांध के पानी में डूब गया. अभी वहां से हमको अधिकारी लोग बुला कर यहां लाए और यहां टीन शेड में लाकर पटक दिया. अब हम यहां कैसे दिन बिता रहे हैं यह तो हम ही जानते है". 
टीन शेड के दुरूह जीवन के बारे में जोड़ते हुए गायत्री कहती हैं, "यहां पर लैटरीन-बाथरूम जाने में दिक्क़त होती है क्योंकि कोई ठीक व्यवस्था नहीं है. इसलिए शौच के लिए हमें पहाड़ पर जाना पड़ता हैं. लकेन अब तो वहां पर भी गंदगी दिखने लगी है. बारिश होती है तो वो पूरी गंदगी पहाड़ से फिसलकर नीचे टीन शेड में आती है. यहां कोई कैसे जी सकता है?"
सरकार ने इन अस्थायी कैम्पों में खाने-पीने की व्यवस्था तो की है लेकिन यहां रह रहे विस्थपितों ने हमें बताया की उनको दिया जाने वाला खाना भी खाने लायक़ नहीं है.
अमलाली गांव के ही एक विस्थापित बताते हैं, "रिक्शे में खाना आता है और सबको अपने बर्तन लेकर जाना पड़ता है और लाइन में लगना पड़ता है. लेकिन जो खाना आता है उसमें मिट्टी भी आता है, कंकड़ भी आता है. खाने की मात्रा बहुत कम होती है. हर आदमी को सिर्फ़ पाँच रोटी और एक चम्मच दाल देते हैं". 
सबसे गहरी निराशा इन कैम्पों में रहने को मजबूर युवाओं में हैं. बड़वानी ज़िले की रहने वाली 18 साल की जमुना चौहान को स्कूल भी छोड़ना पड़ गया. अपने डूबे हुए घर को याद करते हुए उनकी आँखों में आँसू तैर जाते हैं. "हमारा घर और खेत तो सब डूब गया, अब हम कहाँ रहेंगे? यहां टीन शेड में हमारे साथ हमारी दादी है -वो भी बहुत बीमार. कुछ पता नहीं चल रहा कि हमें यहां ऐसे कब तक रहना पड़ेगा. मुझे अपने घर की बहुत याद आती है".
एनवीडीए और राज्य सरकार के उच्च अधिकारियों के पास प्रदेश के इन निराश युवाओं को देने के लिए आश्वासन के सिवा कुछ भी नहीं. 
"सरदार सरोवर से प्रभावित सभी वंचित परिवारों का दोबारा सर्वे करके उन्हें सुप्रीम कोर्ट द्वारा तय मुआवज़ा दिया जाएगा. टीन शेड एक तात्कालिक अस्थायी व्यवस्था है. परिवारों के सम्पूर्ण पुनर्वास के लिए प्रयास जारी हैं". - मध्यप्रदेश प्रशासन 
क़ानूनी पेचों और अस्थायी टीन शेडों के बीच झूलते नर्मदा घाटी के इन विस्थापितों का भविष्य भी गहरी अनिश्चितता में डूबा हुआ है. 


<|endoftext|>

लगातार हो रही बारिश तो थम गई मगर पानी अब तक नहीं निकला है.
शहर की एक बड़ी आबादी अपनी ज़मीन छोड़ चुकी है. जिनके घर ऊंचे थे, वे ऊपर चढ़ गए हैं. जिनके घर नहीं थे वे डूबते-उतराते किसी तरह पलायन कर गए. जानवरों का कुछ नहीं था. बहुत से डूब गए. सड़ गए. अब पानी में उतरा रहे हैं.
वैसे तो सरकार ने बाढ़ में डूबने के कारण फ़िलहाल किसी तरह की मानवीय क्षति की बात नहीं स्वीकारी है. मगर पानी जैसे-जैसे कम हो रहा है, शंकाएं गहरी होती जा रही हैं. 
बेउर, रामकृष्ण नगर, इंद्रपुरी, शिवपुरी, कंकड़बाग जैसे कई रिहायशी इलाकों में पानी छह से सात फीट तक भर गया था. 
कई दिनों तक जलजमाव रहने के कारण शहर पर महामारी का संकट भी मंडरा रहा है.
मुख्यमंत्री नीतीश कुमार कह रहे हैं कि जलवायु परिवर्तन के कारण असमय बहुत ज़्यादा बारिश हो गई. विपक्ष कह रहा है  ड्रेनेज सिस्टम फ़ेल हो जाने की वजह से ऐसा हुआ.
लेकिन कंकड़बाग स्थित अपने घर के डायनिंग हॉल में हफ़्ते भर से जमा बदबूदार काले पानी में खड़े वरिष्ठ पत्रकार लव कुमार मिश्रा कहते हैं, "पानी इसलिए नहीं निकल सका क्योंकि प्रशासनिक अधिकारियों और जनप्रतिनिधियों ने तत्परता नहीं दिखाई."
उन्होंने कहा, "यहां के लगभग सारे पंप हाउस तो पहले से बंद पड़े ही थे, जिस दिन (सोमवार को) विलासपुर के साउथ इस्टर्न कोल्डफ़ील्ड्स लिमिटेड (SECL) से ज्यादा क्षमता के साथ पानी निकालने वाली एचपी मशीनें आयीं थीं, उस दिन वीआईपी मूवमेंट बढ़ गया था. नीतीश कुमार और सुशील मोदी समेत कई मंत्री ओर वीआईपी उसी दिन जायज़ा लेने भी निकले थे. क्योंकि वर्षा बारिश बंद हो चुकी थी."
मिश्रा के मुताबिक़, "अधिकारी वीआईपी मूवमेंट में ही लगे रहे. उधर दूसरे राज्य से एचपी मशीनें लेकर आने वाले 18 लोग की टीम ट्रकों को लेकर पूरे दिन इधर से उधर घूमती रहीं. कोई उनसे को-ऑर्डिनेट नहीं कर सका. अगले दिन तक भी ये मशीनें नहीं लगाई जा सकी थीं."
उन्होंने बताया, "शुरू में तो उन्हें गैस कटर तक के लिए जूझना पड़ा था. अब जाकर पांच में से चार मशीनें चालू हो सकी है़. मगर स्थानीय निकायों और विभागों के अधिकारियों का अभी भी कोई सामंजस्य नहीं है. वे सभी 18 लोग अपने ख़र्चे पर और अपने प्रबंध पर यहां रुककर शहर का पानी निकाल रहे हैं. देखिए कब तक निकाल पाते हैं."
क्या वीआईपी लोगों के कारण ही शहर का पानी निकालने में ही देरी हो रही है? क्योंकि उन्हीं वीआईपी लोगों पर शहर की ड्रेनेज व्यवस्था दुरुस्त करने का जिम्मा भी है.
पानी में डूबे इलाक़ों का हाल देखने के बाद हम उस इलाक़े में पहुंचे जहां पर वीआईपी रहते हैं.
गुरुवार को सातवें दिन भी कदमकुआं इलाके में इतना पानी था कि नाव से राहत सामग्री पहुंचायी जा रही थी. कंकड़बाग में भी अधिकांश जगहों पर तीन से चार फ़ीट जमा था. 
इसके उलट, अणे मार्ग जहां मुख्यमंत्री समेत मंत्रियों के बंगले हैं , वहां राजेन्द्र चौक से जब तेज़ रफ़्तार में गाड़ियां गुज़रतीं तो धूल उड़ती दिखती.
केवल 1-अणे मार्ग ही नहीं, बल्कि सर्कुलर पथ भी (जहां पूर्व मुख्यमंत्री राबड़ी देवी रहती हैं), देशरत्न मार्ग (जहां उप मुख्यमंत्री सुशील कुमार मोदी) का सरकारी बंगला है, कौटिल्य मार्ग, स्ट्रैंड रोड समेत उस एरिया में कहीं भी एक बूंद पानी ज़मीन पर नहीं दिख रहा था. ऐसा लग ही नहीं रहा था कि हम उसी पटना में खड़े हैं जहां के जलजमाव के ख़बरें राष्ट्रीय मीडिया की सुर्ख़ियां बनी हुई हैं.
वीआईपी इलाका होने और सामान्य इलाके के बीच का फ़र्क 1अणे मार्ग, मुख्यमंत्री आवास से लगभग एक किलोमीटर की दूरी पर स्थित हज भवन के पीछे वाले इलाके की तरफ़ जाने से हो जाता है.
यहां सैकडों झुग्गी-झोपड़ियां जलमग्न थीं. उनमें से आधे से अधिक झोपड़ियां तो तहस-नहस हो चुकी थीं. वहां का प्राथमिक विद्यालय काले पानी से घिरा था. 
पुरुष, महिलाएं और बच्चे सामान के साथ सड़क पर थे. कुछ स्वयंसेवी राहत समूह सामग्रियां बांट रहे थे. उस सड़क पर किसी तरह का वीआईपी मूवमेंट नहीं था.
देशरत्न मार्ग से अणे मार्ग को जोड़ने वाले चौक पर कुछ युवक खड़े थे. वहीं बगल में नौकठिया की झुग्गी-झोपड़ी में रहने वाले भी थे.
उनमें से एक युवक अंगद ने कहा, "मेन रोड पर तो एक मिनट भी पानी नहीं जमा था. हां, हमारी झुग्गियों की ओर थोड़ा ज़रूर जम गया था क्योंकि वो निचले इलाके में है. मगर वो भी तुरंत हट गया था. नगर निगम वाले मशीन लेकर आए थे. कचरा साफ़ कर दिए. सारा पानी चला गया.कह सकते हैं. क्योंकि प्रशासन ने मुस्तैदी दिखाई. शायद इसलिए क्योंकि बगल में मुख्यमंत्री, उपमुख्यमंत्री का घर है, गवर्नर हाउस है."."
बेली रोड के किनारे से एयरपोर्ट तक बसे वीआईपी इलाके में राजभवन, मुख्यमंत्री निवास, मुख्यमंत्री कार्यालय, मंत्रियों के आवास, वरीय प्रशासनिक अधिकारियों के आवास, सरकारी संस्थाओं के दफ़्तर, विधानमंडल और सचिवालय हैं.
जब पूरा पटना डूब रहा था, शहर की पॉश कॉलोनियां जलमग्न थीं. तब भी यह वीआईपी एरिया कैसे बचा रह गया? 
नेशनल इंस्टीट्यूट ऑफ टेक्नोलॉजी, पटना के सिविल इंजीनियरिंग डिपार्टमेन्ट में एसोसिएट प्रोफेसर एनएस मौर्य इसकी वजह बताते हुए कहते हैं, "यह शहर तीन तरफ से नदियों से घिरा है. किनारों पर नदियां हैं इसलिए किनारे बाकी शहर की अपेक्षा ऊंचे हैं. जिन इलाकों में पानी भरा है वे और भी ज्यादा निचले इलाके हैं. राजेंद्र नगर पहले एक जलाशय हुआ करता था. लेकिन वहां अब बस्तियां और कॉलोनियां बसा दी गई हैं. जो वीआईपी इलाका है वो इन निचले इलाकों की अपेक्षा ऊंचा है. वहां ट्रीटमेंट भी वीआईपी तरह का ही है. ऊंचे इलाकों पर वैसे भी पानी नहीं टिकता."
इनटैक (इंडियन नेशनल ट्रस्ट फ़ॉर आर्ट एंड कल्चर हेरिटेज) के पटना संयोजक जेके लाल, एनएस मौर्य की बात को आगे बढ़ाते हुए कहते हैं, "क्योंकि एक तो यह इलाका ऊंचे जगह पर स्थित है और दूसरा कि यहां की ड्रेनेज व्यवस्था बाकी शहर के मुकाबले ज्यादा-चाक चौबंद है. यहां का ड्रेनेज सिस्टम पुराना वाला ही है. जबकि बाकी शहर का पुराना ड्रेनेज सिस्टम अब ध्वस्त हो चुका है. यह योजनाबद्ध तरीके से बसा-बसाया गया इलाका है. शहर में आबादी बढ़ने के साथ बेतरतीब ढंग से निर्माण हुए हैं. उसी में ड्रेनेज सिस्टम ख़राब हुआ."
अंग्रेज़ों के ज़माने में इसे न्यू पटना का नाम दिया गया था. 1911 में दिल्ली दरबार में किंग जॉर्ज पंचम ने यह घोषणा की कि उड़ीसा और बिहार को मिलाकर एक नया प्रांत बनेगा जिसके एक ही लेफ़्टिनेंट गवर्नर होंगे. इस प्रांत की राजधानी पटना को बनाया गया.
1912 में जब लॉर्ड हार्डिंग उड़ीसा और बिहार के लेफ़्टिनेंट गवर्नर थे, तभी नई राजधानी बनाने के क्रम में अंग्रेजों ने इस एरिया में गवर्नर हाउस बनाने की आधारशिला रखी. 1917 में यह इमारत बनकर तैयार हुई. शुरू में इसका विस्तार 100 एकड़ था. 1970 में पटना का चिड़ियाघर बनाने के लिए इसी के कंपाउंड से जमीन दी गई थी. 
वरिष्ठ पत्रकार लव कुमार मिश्रा कहते हैं, "1967 के बाढ़ में गवर्नर हाउस, अणे मार्ग, देशरत्न मार्ग, सब जगह पानी भर गया था. फिर उसके बाद यहां का ड्रेनेज सिस्टम सुधार लिया गया. यहां के इन्फ़्रास्ट्रक्चर पर बहुत काम हुआ. तब से इस इलाके में कभी पानी नहीं जमा हुआ."
लव से ही बातचीत में पता चला कि 1997 में जब एक बार और राजेंद्र नगर तथा कंकड़बाग जलमग्न हुआ था, तब तत्कालीन हाई कोर्ट के वकील श्याम किशोर शर्मा ने इसी बात को लेकर याचिका दायर की थी. 
उसी मामले में सुनवाई करते हुए हाई कोर्ट के आदेश पर जलनिकासी के लिए अलग से एक कमिश्नर नियुक्त किया गया था, जिसका यही काम ही था देखना कि जल निकासी की समस्याएं क्या हैं और इसे कैसे दूर किया जा सकता है. फिर बहुत दिनों तक पटना में जलजमाव नहीं हुआ. अब वह व्यवस्था खत्म हो चुकी है.


<|endoftext|>

चुनाव जीतने और सरकार बनाने के बाद उनकी पहली भारत यात्रा है. इस दौरे को भारत भी महत्व दे रहा है क्योंकि प्रधानमंत्री नरेंद्र मोदी के दूसरे कार्यकाल के दौरान ऐसा हो रहा है. 
भारत दौरे पर आईं हसीना 'वर्ल्ड इकनोमिक फ़ोरम' की बैठक में शामिल हो रही हैं जिसमें 40 देश हिस्सा ले रहे हैं. भारतीय राष्ट्रपति रामनाथ कोविंद और प्रधानमंत्री नरेंद्र मोदी से उनकी मुलाक़ात शनिवार को होगी.  
वैसे भारत ने बांग्लादेश को अपने मित्र देशों की श्रेणी में रखा हुआ है, लेकिन दोनों देशों के बीच कुछ मुद्दे ऐसे हैं जिनको लेकर पेंच भी है. जैसे चीन द्वारा बांग्लादेश को पनडुब्बी की आपूर्ति के साथ-साथ बंदरगाह की स्थापना और दोनों देशों के बीच कंटीले तारों की फ़ेंसिंग लगाने के काम में तेज़ी.
यूं तो कूटनीतिक स्तर पर दोनों ही देशों ने कभी भी एक दूसरे से सम्बन्ध ख़राब होने की कभी बात नहीं की है और न ही ऐसे कई बयान दिए हैं मगर कुछ मुद्दों पर दोनों के बीच थोड़ी खींचातनी ज़रूर रही है.
हालांकि भारत ने हमेशा कहा है कि बांग्लादेश के साथ उसके रिश्ते अब तक सबसे ज़्यादा अच्छे हैं. 
यही वजह है कि जम्मू-कश्मीर से अनुच्छेद 370 हटाए जाने पर बांग्लादेश ने इसे भारत का अंदरूनी मामला बताया था.
इसी तरह बांग्लादेश ने 'ओआईसी' यानी 'ऑर्गनाइज़ेशन ऑफ़ इस्लामिक कोऑपरेशन' में भारत को बतौर पर्यवेक्षक शामिल करने के लिए हमेशा समर्थन दिया है. इस संस्था में केवल मुस्लिम बहुल राष्ट्र ही शामिल होते हैं.      
हाल ही में न्यूयॉर्क में संपन्न संयुक्त राष्ट्र महासभा की बैठक के दौरान अलग से प्रधानमंत्री नरेंद्र मोदी और शेख़ हसीना के बीच लंबी बातचीत भी हुई थी जिसमे कई मुद्दों पर पहले ही चर्चा हो चुकी है.  
बांग्लादेश में भारत के उच्च आयुक्त रहे पिनाक रंजन चक्रवर्ती ने बीबीसी से बातचीत में कहा कि हसीना के दौरे के क्रम में दोनों ही देश अपनी चिंताओं पर भी बात करेंगे.   
चक्रवर्ती कहते हैं कि दोनों देशों के प्रधानमंत्रियों के बीच पहले ही काफ़ी कुछ तय हो चुका है. मसलन आतंकवाद से सख़्ती के साथ निपटने और बेहतर यातायात तंत्र का विकास.  
वर्ष 2014 में भारतीय जनता पार्टी ने इसे चुनावी मुद्दा बनाया था. फिर ये मुद्दा दोबारा इस साल आम चुनावों में भी उठाया  गया. 
दोनों देशों के बीच सम्बन्धों पर नज़र रखने वाली जोईता भट्टाचार्य कहती हैं कि इन सब के बावजूद भारत और बांग्लादेश बीच सम्बन्ध बेहतर बने रहे. 
जोईता कहती हैं कि नरेंद्र मोदी ने अपने पहले शासनकाल के दौरान ही बांग्लादेश और भारत के बीच लंबित ज़मीन के मुद्दे को निपटा दिया था जिसके तहत ज़मीन का आदान-प्रदान भी हुआ. 
हालांकि कुछ मुद्दे ऐसे भी हैं जिन पर दोनों देश एक-दूसरे के ख़िलाफ़ टिप्पणी नहीं करते हैं, मगर इन मुद्दों को लेकर खींच-तान बनी रहती है.   
भारत और बांग्लादेश की सीमा पर कंटीले तारों को लगाने का काम जारी है. हालांकि ऐसा कहा जा रहा था कि इससे दोनों मित्र देशों के बीच सम्बन्धों में तल्ख़ियां पैदा हो सकती हैं.
उधर असम में एनआरसी की प्रक्रिया शुरू होने के बाद बांग्लादेश को लगता है कि उसके पास और शरणार्थियों को रखने की क्षमता नहीं है. 
अगर भारत से भी लोगों को एनआरसी की प्रक्रिया के बाद बांग्लादेश भेजा जाता है तो रोहिंग्या शरणार्थियों से जूझ रहे बांग्लादेश के लिए ये भी बड़ी चुनौती होगी, 
हालाँकि एनआरसी की प्रक्रिया सुप्रीम कोर्ट के निर्देश पर की जा रही है न कि भारत सरकार के निर्देश पर.  
बीबीसी बांग्ला सेवा के वरिष्ठ संवाददाता शुभोज्योति घोष कहते हैं कि ज़्यादातर मुद्दों पर दोनों देशों के बीच सहमति है जिन पर बांग्लादेश ने खुलकर अपनी प्रतिक्रिया व्यक्त की है. 
शुभोज्योति कहते हैं, "कंटीले तार लगाए जाने पर बांग्लादेश का आधिकारिक पक्ष रहा है कि अगर दोनों अच्छे मित्र हैं तो बीच में फिर दीवार क्यों ? लेकिन दूसरी तरफ़ जब मेरी बात भारत में मौजूद बांग्लादेश के उच्चायुक्त सय्यद मोअज़्ज़म अली ने मुझसे बातचीत में कहा कि एक तरह से बांग्लादेश को ही इससे फ़ायदा हुआ.''
अली का कहना है कि बाड़ लगने की वजह से भारत से होने वाली गौ तस्करी बंद हुई और बांग्लादेश पशुपालन में आत्मनिर्भर हो गया." 


<|endoftext|>

चार दिन की बारिश ने बनारस की व्यवस्थाओं की पूरी पोल खोलकर रख दी है. शहर का कोई भी ऐसा कोना नहीं बचा है जहां पानी नहीं जमा हुआ हो. 
बारिश आई और गई लेकिन बारिश जाने के चार दिन के बाद भी सभी जगह पानी जमा हुआ है. 
पुलिस अधीक्षक कार्यालय, पुलिस लाइन, पुलिस आवास, पुलिस ग्राउंड, पुलिस क्लब आवास, ज़िला प्रतिसार कार्यालय, जिला बेसिक अधिकारी कार्यालय सहित अन्य कार्यालयों में बरसात का पानी लबालब भर गया जिसके कारण सभी काम रुके हुए हैं.
जल निकासी की सही व्‍यवस्‍था नहीं होने से लोगों के घरों और दुकानों में पानी घुस गया, कोनिया, सामने घाट, सरैया, डोमरी, नगवा, रमना, बनपुरवा, शूलटंकेश्वर के कुछ गांव, फुलवरिया, सुअरबड़वा, नक्खीघाट, सरैया समेत कई इलाकों में पानी कहर मचा रहा है जिससे हालत बेहद ख़राब हो गए हैं. 
ये सभी बुनकर क्षेत्र हैं जहां पर पानी घुस जाने की वजह से काम ठप हो गए हैं, जिससे करीब 50 हज़ार लोगों का आजीविका प्रभावित हुई है. 
ज़िले के दोनों रेल मंडलों की एक दर्जन से ज्यादा कॉलोनियों में रेलकर्मी और उनके परिजन घरों में कै़द होकर रह गए हैं. 
उत्तर रेलवे की एईएन कॉलोनी की स्थिति सबसे ज्यादा ख़राब है.  
जल निकासी के ठोस इंतजाम न होने से टुल्लू से पानी निकालने की रात-दिन क़वायद चल रही है. रेलवे कॉलोनियों से जनरेटर लगाकर पानी निकाला जा रहा है. 
ज़िले के बाकराबाद के बुनकर मोहम्मद अहमद अंसारी बताते हैं, "हर साल हल्की सी बरसात में भी पीलीकोठी, मजूरूलूम, आजाद पार्क, जियाउल उलूम, ये इलाका पानी में डूबा हुआ होता है. ऐसा नहीं है कि बहुत बारिश हो तभी ऐसा होता है. केवल घंटे भर की बारिश सभी जगह पानी-पानी हो जाता है. पानी निकासी की व्यवस्था नहीं होने की वजह से सीवर जाम हो जाता है. सीवर जाम होने की वजह से पानी इकट्ठा हो जाता है." 
चौकाघाट से राजघाट तक बुनकरों की बस्ती है. लगभग तीन किलोमीटर तक के इस इलाके में 50 हज़ार लोग रहते हैं. 
बरसात के मौसम में यहां पानी भर जाता है. यहाँ का मुख्य काम दस्तकारी है. मशीन हो, पवारलूम हो या हैंडलूम हो, सब ज़मीन पर ही चलता है. 
बुनकर जियाउद्दीन अंसारी ने बीबीसी से कहा, "यहाँ का ड्रेनेज सिस्टम बहुत ही ज्यादा खराब है. थोड़ा सा भी पानी बरसता है तो ओवरफ़्लो हो जाता है. यहाँ के लोग बुनाई के काम से जुड़े हुए हैं. जब बारिश  होती है तो पानी घर में आ जाता है. जिसकी वजह से काम बंद हो जाता है. बारिश के बाद कई महीने तक लोगों को अपना काम से सेट करने में कई महीने लग जाते हैं." 
शहर के सबसे व्यस्त जगह में से एक गोदौलिया के संजय सिंह कहते ते हैं, "चुनावी रैली के दौरान पीएम मोदी लंका से यहाँ तक (लंका से गोदौलिया) आए थे, हमारी इच्छा है कि एक बार फिर हमारे माननीय सांसद नरेंद्र मोदी लंका से यहाँ तक आएं, जब वो एक बार इस पानी में सफर करेंगे तब उनको समझ आएगा वाकई में असल समस्या क्या है. उन्हें सड़क की भी समस्या समझ आएगी, उन्हें पानी की भी समस्या समझ आएगी और पानी निकासी की भी समस्या समझ आ जाएगी." 
संजय सिंह यही नहीं रुकते, वो कहते हैं, "नरेंद्र मोदी प्रधानमंत्री बाद में हैं, पहले हमारे यहाँ के सांसद हैं. एक सांसद होने के नाते उन्हें हमारी समस्याएँ समझनी चाहिए. उन्हें समझना चाहिए कि भले ही बारिश दो दिन होती हो लेकिन हमारा नुक़सान तो कई दिन का होता है."
गंगा प्रदूषण नियंत्रण इकाई उत्तर प्रदेश जलनिगम वाराणसी के महाप्रबंधक एसके राय कहते हैं, "वाराणसी में जल निकासी के लिए 2009 में एक योजना (स्टॉर्म वाटर ड्रेनेज सिस्टम) बनी थी. 253 करोड़ रुपये की इस योजना में पूरे ज़िले भर में लगभग 76 किलोमीटर पाइप लाइन बिछाई गई थी." 
एसके राय बताते हैं कि ये योजना 2014 में ही पूरी हो गई थी बस एक सड़क का काम बाक़ी था जो 2015 में पूरा कर लिया गया. 
जलनिगम वाराणसी के महाप्रबंधक एसके राय कहते हैं, "2015 के बाद से वाराणसी ज़िले में जल निकासी को लेकर कोई योजना नहीं बनी है. जल निकासी की योजना 2015 से ही पूरी हो गई है. इस समय वही शहर में कारगर है." 
समाजवादी पार्टी के वरिष्ठ नेता और विधान परिषद सदस्य शतरूद्र प्रकाश बताते हैं, "साल 2006 में बनाए गए वाराणसी सिटी डेवलपमेंट प्लान में जल निकासी के लिए 300 करोड़ रुपये खर्च कर दिए गए, कई सालों तक खुदाई हुई, लोगों को परेशानी हुई लेकिन कोई हल नहीं हुआ. जल निकासी पाइन लाइन, सीवर पाइप लाइन, पेयजल पाइप लाइन के लिए सड़कें तो खोद दी गईं लेकिन इसके लिए कोई नक्शा नहीं बनाया गया."
पिछले लोकसभा चुनाव में वाराणसी से प्रधानमंत्री नरेंद्र मोदी के ख़िलाफ़ चुनाव लड़ने वाले और पाँच बार विधायक रहे अजय राय बताते हैं, "भारतीय जनता पार्टी के नेताओं ने बनारस को एक प्रयोगशाला बना दिया है. हमेशा से बनारस के साथ एक्सपेरिमेंट करते रहते हैं. कभी क्योटो बना देते हैं, कभी स्मार्ट सिटी बना देते हैं लेकिन धरातल पर ऐसा कुछ नहीं हुआ है जिससे स्मार्टनेस दिखाई दे और बनारस में कुछ परिवर्तन दिखाई दे."
सामाजिक कार्यकर्ता संजीव कुमार सिंह कहते हैं, "पिछले करीब तीस साल से बनारस (नगर निगम) में अधिकतर बीजेपी की ही सरकार रही है. इसलिए शहरी व्यवस्था के लिए चाहे वो पानी  निकासी की व्यवस्था हो, पीने की पानी हो या, स्ट्रेट लाइट का हो ये सब इन्हीं की ज़िम्मेदारी थी. स्मार्ट सिटी में दीवारों पर पेंट के अलावा और कोई काम नहीं हुआ है. अगर काम हुआ होता तो आज बरसात की पानी इकट्ठा नहीं होता. लोगों को साफ पानी मिलता."


<|endoftext|>

इंडियन एक्सप्रेस में प्रकाशित इस समाचार में बताया है कि पंजाब के मुख्यमंत्री कैप्टन अमरिंदर सिंह ने कहा कि पूर्व प्रधानमंत्री मनमोहन सिंह पाकिस्तान सरकार के निमंत्रण पर करतारपुर कॉरिडोर के उद्घाटन समारोह में हिस्सा लेने पाकिस्तान नहीं जाएंगे. 
अमरिंदर सिंह ने  बताया कि मनमोहन सिंह पंजाब सरकार की ओर से आयोजित सर्वदलीय जत्थे में शामिल होंगे जो करतारपुर साहिब गुरुद्वारे जाएगा. उन्होंने साफ किया पाकिस्तान जाना और गुरुद्वारे जाने में बड़ा अंतर है.
इसके साथ ही अमरिंदर ने महमोहन सिंह के अलावा राष्ट्रपति रामनाथ कोविंद और प्रधानमंत्री नरेंद्र मोदी को भी गुरदासपुर में डेरा  बाबा नानक आने का न्यौता दिया साथ ही 12 नवंबर को कपूरथला में सुल्तानपुर लोधी में होने वाले मुख्य कार्यक्रम में हिस्सा लेने के लिए भी कहा.
सोमवार को पाकिस्तान के विदेश मंत्री शाह महमूद क़ुरैशी ने कहा था कि उनका देश मनमोहन सिंह को सिख समुदाय के प्रतिनिधि के तौर पर करतारपुर साहिब में होने वाले उद्घाटन समारोह में बुलाना चाहते हैं.
#UPDATE Punjab Chief Minister’s Office: CM Amarinder Singh ruled out a visit to Pakistan for the Kartarpur Corridor opening, making it clear that he would be only leading the first all-party Jatha to the Kartarpur Sahib Gurdwara to pay obeisance. https://t.co/Lcz8dTbz99
भीमा कोरेगांव हिंसा मामले में सामाजिक कार्यकर्ता गौतम नवलखा के ख़िलाफ़ दर्ज एफ़आईआर निरस्त करने संबंधी उनकी याचिका की सुनवाई करने से पांच जजों ने इनकार कर दिया है. 
टाइम्स ऑफ़ इंडिया लिखता है कि गुरुवार को जस्टिस एस रविंद्र भट ने भी गौतम नवलखा की याचिका पर सुनवाई से खुद को अलग कर लिया. इस तरह चार दिन के भीतर कुल पांच जजों ने खुद को इससे अलग कर दिया है. 
सबसे पहले भारत के मुख्य न्यायाधीश रंजन गोगोई ने इस मामले की सुनवाई से खुद को अलग कर लिया था.
इसके बाद जस्टिस एनवी रमण, जस्टिस आर. सुभाष रेड्डी और जस्टिस बीआर गवई की पीठ के समक्ष मंगलवार को नवलखा की अपील सुनवाई के लिए आई थी. इस पर तीनों जजों ने नवलखा की अपील पर सुनवाई करने से खुद को अलग कर लिया था.
किसी भी जज ने इस सुनवाई से खुद को अलग करने का कारण नहीं बताया है. 
गुरुवार रात दिल्ली में हुई तेज़ बारिश के बाद जहां तापमान में भारी गिरावट देखने को मिली है तो वहीं कई इलाकों में ट्रैफिक जाम और जलजमाव की समस्या भी देखने को मिली. 
हिंदुस्तान टाइम्स में प्रकाशित समाचार में बताया गया है कि गुरुवार को हुई बारिश से करीब 50 उड़ाने प्रभावित हुईं और इन्हें 24 मिनट की देरी से उड़ान भरनी पड़ी.
दिल्ली के तापमान में 13 डिग्री सेल्सियस से अधिक की गिरावट भी दर्ज की गई है. इसके साथ ही दिल्ली की हवा भी काफी हद तक साफ हो गई है. 
अखबार में प्रकाशित में एक मौसम विज्ञानी ने कहा है कि 15 अक्टूबर तक दिल्ली में प्रदूषण के स्तर में ज्यादा बदलाव देखने को नहीं मिलेगा.
Four flights were diverted when operations remained suspended between 7:56 pm to 8:22 pm at Indira Gandhi International Airport due to heavy rains. https://t.co/qLY2Scu87C
राजधानी दिल्ली में 3 से 4 आत्मघाती आतंकवादियों की मौजूदगी संबंधी पुख्ता खुफिया सूचनाओं के बाद दिल्ली में रेड अलर्ट जारी किया गया है. 
नवभारत टाइम्स में प्रकाशित समाचार के अनुसार कैटेगरी-A के इंटेलिजेंस इनपुट के बाद दिल्ली पुलिस की स्पेशल सेल शहर में तमाम जगहों पर छापेमारी कर रही है. 2 संदिग्धों को हिरासत में भी लिया गया है. 
इस कैटिगरी के इनपुट को 'एक्सट्रिमली क्रेडिबल' यानी बहुत ही ज्यादा विश्वसनीय माना जाता है. रेड अलर्ट के बाद दिल्ली पुलिस पूरी तरह चौकन्नी है, जगह-जगह वाहनों की सघन जांच की जा रही है. 


<|endoftext|>

स्टडी के सह-लेखक रुट्गर्स यूनिवर्सिटी के ऐलन रोबोक के मुताबिक दोनों देशों में परमाणु युद्ध हुआ तो 12.5 करोड़ लोगों की मौत हो सकती है. उन्होंने कहा, 'इस तरह के युद्ध से सिर्फ उन्हीं जगहों को नुकसान नहीं पहुंचेगा जहां परमाणु बम गिरेंगे बल्कि पूरी दुनिया प्रभावित होगी.' 
साइंस अडवांसेज़ जर्नल में प्रकाशित स्टडी में यह मानकर नुकसान का अनुमान किया गया है कि 2025 में भारत और पाकिस्तान के बीच परमाणु युद्ध हो सकता है. 
जम्मू-कश्मीर के राज्यपाल सत्यपाल मलिक के सलाहकर फारूक खान ने कहा है कि भारत प्रशासित कश्मीर में हिरासत में लिए गए नेताओं को स्थिति का विश्लेषण करने के बाद एक-एक कर रिहा किया जाएगा.  
जम्मू-कश्मीर से अनुच्छेद 370 को निष्प्रभावी करने के बाद केंद्र सरकार की ओर से पूर्व मुख्यमंत्रियों फारुख़ अब्दुल्ला, उमर अब्दुल्ला, महबूबा मुफ्ती और कई अलगाववादी नेताओं को नज़रबंद किया गया था. 
उत्तर प्रदेश के मुख्य सचिव रजनीश दुबे ने गुरुवार को प्रेस कॉन्फ्रेंस में कहा कि अगस्त 2017 में गोरखपुर स्थित बीआरडी मेडिकल कॉलेज में बड़ी संख्या में इंसेफ्लाइटिस से ग्रस्त बच्चों की मौत के मामले में आरोपी डॉक्टर कफील खान से सम्बन्धित जांच समिति ने कुछ तथ्यों का संज्ञान नहीं लिया था और खान को कोई क्लीन चिट नहीं दी गयी है.
प्रमुख सचिव ने कहा कि अभी किसी भी विभागीय कार्रवाई में अंतिम निर्णय नहीं लिया गया है. डॉ कफील गलत तरीके से अपनी क्लीनचिट प्रसारित करा रहे हैं. उन्होंने कहा कि डॉ. कफील के ख़िलाफ़ सात आरोप हैं, जिस पर जांच चल रही है.
महाराष्ट्र के चर्चित शीना बोरा केस के मुख्य आरोपी पीटर मुखर्जी और इंद्राणी मुखर्जी को अदालत से तलाक लेने की मंजूरी दे दी गई है. 
पूर्व मीडिया कारोबारी पीटर मुखर्जी और उनसे अलग रह रही पत्नी इंद्राणी मुखर्जी के तलाक पर गुरुवार को मुंबई की एक परिवार अदालत ने मुहर लगा दी. 
पीटर और इंद्राणी दोनों ही शीना बोरा हत्याकांड में आरोपी बनाए गए हैं. इंद्राणी की वकील ने बताया कि तलाक आपसी सहमति से लिया गया है कोर्ट ने तमाम दलीलों को सुनने के बाद इसकी सहमति प्रदान की है. 
अमरीकी राष्ट्रपति डोनल्ड ट्रंप ने चीन से गुजारिश की है कि वो उनके चुनावी प्रतिद्वंदी जो बाइडेन और उनके बेटे हंटर के ख़िलाफ़ जांच करे. 
उनकी इस अपील के बाद अमरीका में डेमोक्रेट नेताओं ने ट्रंप पर अपने पद की शपथ का उल्लंघन करने के आरोप लगाए हैं. 
इससे पहले ट्रंप इसी तरह की अपील यूक्रेन से भी कर चुके हैं. यूक्रेन के राष्ट्रपति के साथ हुई फोन कॉल के मामले में ट्रंप के ख़िलाफ़ महाभियोग चलाने की जांच भी चल रही है. 
ट्रंप ने आरोप लगाए हैं कि बाइडेन और उनके बेटे ने यूक्रेन और चीन के साथ राजनीतिक और व्यापारिक सौदे करते हुए भ्रष्टाचार किया है. 
गुरुवार को ट्रंप ने कहा कि उन्होंने चीन से भी वही जांच करने के लिए कहा है जो यूक्रेन से कहा था.


<|endoftext|>

दो दिन पहले यानी दो अक्टूबर को महात्मा गांधी की 150वीं जयंती मनाई गई. यह घटना उसी दिन की है.
साल 1948 में गांधी के अस्थि अवशेषों का एक हिस्सा रीवा स्थित स्थित बापू भवन में रखा गया था.
इस मामले में दर्ज प्राथमिकी के अनुसार न सिर्फ अस्थि अवशेष की चोरी हुई है बल्कि उनकी तस्वीर से भी छेड़छाड़ की गई. गांधी की तस्वीर पर हरे रंग से 'राष्ट्रद्रोही' लिख दिया गया है.  
रीवा पुलिस ने स्थानीय पत्रकार शुरैह नियाज़ी से कहा कि वो इस मामले की जांच कर रही है.
रीवा स्थित बापू भवन की देखरेख करने वाले मंगलदीप ने इस घटना को शर्मनाक बताया है.
उन्होंने 'द वायर' वेबसाइट से कहा, ''मैंने सुबह भवन का गेट खोला क्योंकि गांधी जयंती थी. मैं रात करीब 11 बजे जब वापस आया तो देखा कि गांधी जी की अस्थियां गायब थीं और उनकी तस्वीर को ख़राब किया गया था.''
इस घटना के सामने आने के बाद कांग्रेस के स्थानीय नेता गुरमीत सिंह ने पुलिस में शिकायत दर्ज करवाई. 
उन्होंने द वायर वेबसाइट से कहा, ''यह पागलपन बंद होना चाहिए. मैं रीवा पुलिस से गुज़ारिश करता हूं कि वो बापू भवन में लगे सीसीटीवी कैमरों की जांच करें.''
महात्मा गांधी ने भारत को ब्रिटिश हकूमत से आज़ादी दिलाने में बेहद अहम भूमिका निभाई थी. उन्होंने अपने सत्याग्रह और अहिंसक आंदोलन के ज़रिए पूरे विश्व में ख्याति प्राप्त की.
हालांकि भारत में एक समूह उन्हें हिंदुओं के ख़िलाफ़ मानता है. इस समूह का सोचना है कि महात्मा गांधी मुसलमानों के पक्षधर थे. इसी सोच के चलते हिंदू महासभा के एक सदस्य नाथूराम गोडसे ने 30 जनवरी 1948 में उनकी हत्या कर दी थी.
मृत्यु के बाद महात्मा गांधी की अस्थियों को नदी में विसर्जित नहीं किया गया था. 
उन्हें अलग-अलग हिस्सों में बांटकर भारत में बने गांधी के विभिन्न संग्रहालयों में रखा गया, इन्हीं में से एक रीवा का बापू भवन भी है.


<|endoftext|>

2014 के विधानसभा चुनावों के अपवाद के साथ, शिवसेना और भाजपा 1990 के बाद से चुनाव लड़ रहे हैं. 1990 से 2009 के विधानसभा चुनावों में शिवसेना परोक्ष रूप से "बड़े भाई" की भूमिका में रही है.
शिवसेना नेताओं ने बार-बार कहा है कि राज्य की राजनीति में वे एक बड़े भाई की भूमिका में हैं. वरिष्ठ पत्रकार योगेश पवार कहते हैं, "लालकृष्ण आडवाणी हमेशा शिवसेना से कहते थे कि 'वह (शिवसेना) राम है और हम लक्ष्मण हैं.' इसलिए, ये भी सच है कि बीजेपी शिवसेना को महाराष्ट्र में बड़ा भाई मानती थी." 
लेकिन अब यह समीकरण बदलता दिख रहा है. इस साल के चुनाव में शिवसेना को 124 सीटें मिली हैं. गठबंधन के इतिहास में पहली बार, शिवसेना को 150 से कम सीटें दी गई हैं. परिणामस्वरूप, यह बहस शुरू हो गई है कि क्या शिवसेना अब आधिकारिक तौर पर 'छोटा भाई' है.
वरिष्ठ पत्रकार प्रकाश अकोलकर कहते हैं, "भाजपा के पास 2009 में 46 सीटें थीं जबकि 2014 में उसे 122 सीटें मिलीं. यानी भाजपा को शिवसेना के साथ बिना गठबंधन के भी 2009 के मुकाबले तीन गुना ज़्यादा सफलता हासिल हुई." 
"दूसरी ओर, 2009 और 2014 की तुलना की जाए तो शिवसेना को 44 से 63 सीटें ही हासिल हुईं. उसी समय, शिवसेना छोटा भाई बन गई थी."
अकोलकर का कहना है कि 2014 में, शिवसेना ने भी अप्रत्यक्ष रूप से स्वीकार कर लिया कि वो एक छोटा भाई है.
अकोलकर कहते हैं, "शिवसेना ने कांग्रेस-एनसीपी से अधिक सीटें हासिल कीं और 2014 में अपने दम पर चुनाव लड़ने के बाद प्रमुख विपक्षी पार्टी बन गई. और एकनाथ शिंदे विपक्षी नेता बन गए. लेकिन एक महीने बाद ही शिवसेना ने घुटने टेक दिए और गठबंधन सरकार में शामिल हो गई."
भरतकुमार राउत महाराष्ट्र टाइम्स के पूर्व राजनीतिक संपादक हैं और वरिष्ठ राजनीतिक विश्लेषक हैं. वह शिवसेना के राज्यसभा सांसद भी थे. 
वे कहते हैं, "2014 के चुनावों में, दोनों दलों ने अलग-अलग लड़ाई लड़ी और भाजपा को शिवसेना की लगभग दोगुनी सीटें मिलीं. इसी की वजह से बड़ा भाई छोटा भाई का समीकरण ही बदल गया."
महाराष्ट्र चुनाव: कमज़ोर हो चुकी एनसीपी में कितना दम बाक़ी है?
राउत कहते हैं, "शिवसेना-भाजपा गठबंधन के सूत्र प्रमोद महाजन और बालासाहेब ठाकरे के शब्दों पर आधारित थे. कोई निश्चित फार्मूला नहीं था. दोनों एक साथ बैठकर चर्चा करेंगे और दोनों पक्ष सहमत हो गए." 
प्रकाश अकोलकर कहते हैं, "भाजपा केंद्र में सत्ता चाहती थी. वे महाराष्ट्र में सत्ता में दिलचस्पी नहीं रखते थे. जब प्रमोद महाजन ने 171-117 फॉर्मूले का इस्तेमाल किया, इसके पीछे उन्हें केंद्र में सत्ता लाने के लिए शिवसेना का समर्थन और महाराष्ट्र में पार्टी के विस्तार का उद्देश्य था."
भारत कुमार राउत कहते हैं. "शिवसेना प्रतिष्ठा चाहती थी जबकि भाजपा केवल शहरी, मध्यम वर्ग की पार्टी थी. इसलिए भाजपा को अपनी पार्टी को आगे ले जाना था. इसलिए दोनों दल एक साथ आए. शिवसेना लोगों तक पहुंच गई थी और बालासाहेब ठाकरे के पास नेतृत्व का गुण था. भाजपा के पास ऐसा नेतृत्व नहीं था और ऐसी स्थिति 2009 तक बनी रही. इसके बाद सब बदल गया."
"2009 में पहली बार भाजपा ने कम सीटों पर चुनाव लड़कर अधिक सांसद जीती. उसी वक़्त, बीजेपी हावी हो गई."
कहीं एनसीपी में अकेले तो नहीं रह जाएंगे शरद पवार?
भारत कुमार राउत कहते हैं, "शिवसेना एक संगठन के रूप में कमज़ोर नहीं हुई. शिवसेना एक संगठन के रूप में मजबूत थी. इसी दौरान भाजपा भी विस्तार कर रही थी. शिवसेना अपनी रणनीति में कमज़ोर पड़ गई. शिवसेना अपनी चुनावी सफलता बढ़ा नहीं पाई."
प्रकाश अकोलकर कहते हैं, "शिवसेना का हाथ थामने से, प्रमोद महाजन ने महाराष्ट्र में भाजपा का विस्तार किया. जबकि शिवसेना भाजपा का हाथ पकड़कर ज्यादा विस्तार नहीं कर पाई."
वो कहते हैं, "शिवसेना ने 1995 से 1999 को छोड़कर हमेशा विपक्ष की राजनीति की है. लेकिन शिवसेना ये रवैया बनाए नहीं रख पाई. इसी वजह से उसने विपक्ष की राजनीति करने का फैसला लिया. लेकिन जनता समझ नहीं पाई. इस चुनाव में शिवसेना की इस भूमिका का फैसला होगा."
वो आगे कहते हैं, "शिवसेना ने अपमानजनक रूप से गठबंधन किया है. कहीं भी 50 प्रतिशत फार्मूला लागू नहीं हुआ. उसे 126 सीटों पर पूरा ध्यान लगाकर अधिक से अधिक सीटें जीतनी होंगी."
1989 में भाजपा राष्ट्रीय कार्यकारिणी ने महाराष्ट्र में शिवसेना के साथ गठबंधन बनाने का फैसला किया. शिवसेना-भाजपा गठबंधन ने दोनों दलों को कांग्रेस और फिर महाराष्ट्र में गठित राष्ट्रवादी कांग्रेस पार्टी को एक संयुक्त चुनौती देने लगे.
हालांकि 1984 के लोकसभा चुनाव में शिवसेना और भाजपा गठबंधन के रूप में सामने आए, लेकिन महाराष्ट्र को फतह नहीं कर पाए. 
1990 में महाराष्ट्र में विधानसभा चुनाव हुए जिसमें शिवसेना और भाजपा में चुनावी गठबंधन हुआ.
इन चुनावों में, शिवसेना ने 183 सीटों और भाजपा ने 105 सीटों पर चुनाव लड़ा था.
महाराष्ट्र विधानसभा चुनावों में दोनों पार्टियों के बीच सीटों की साझेदारी का एक फॉर्मूला 1995 में भी वैसा ही रखा गया था. हालांकि बाद के चुनाव में  गठबंधन के फ़ॉर्मूले बदलते दिखाई दिए और यहीं से शिवसेना के 'छोटे भाई और बड़े भाई' की कहानी सामने आती है.
1999 में, शिवसेना ने सहयोगी दलों को 171 में से 10 सीटें दी थीं. 2004 में, शिवसेना ने सहयोगियों को 8 और भाजपा को 6 सीटें दी थीं. 2009 में, शिवसेना ने अपने सहयोगियों को नौ सीटें दीं.
2014 में पहली बार गठबंधन के इतिहास में भाजपा और शिवसेना ने अलग अलग रास्ता अपनाया और 25 वर्षों में पहली बार दोनों दल एक दूसरे के ख़िलाफ़ मैदान में उतरे.
भाजपा ने 260 सीटों पर और शिवसेना ने 282 सीटों पर चुनाव लड़ा. 
हालांकि, 2014 में बीजेपी ने 260 सीटों में से 122 सीटें जीतीं और शिवसेना ने 282 में से 62 सीटों पर जीत दर्ज की.
अब 2019 में बीजेपी और शिवसेना फिर से गठबंधन में लड़ रहे हैं. बीजेपी 164 सीटों (सहयोगियों की 18 सीटों को छोड़कर) पर चुनाव लड़ रही है, जबकि शिवसेना 124 सीटों पर चुनाव लड़ रही है.


<|endoftext|>

राज्य में एक सौ फॉरेनर्स ट्राइब्यूनल पहले से ही चल रहें है लेकिन बीते 31 अगस्त को एनआरसी की फाइनल लिस्ट प्रकाशित होने के बाद सरकार ने और 200 नए ट्राइब्यूनल का गठन किया है. 
गुवाहाटी हाई कोर्ट के न्यायधीशों के एक पैनल ने हाल ही में फॉरेनर्स ट्राब्यूनल के 221 सदस्यों का चयन किया है. 
मतलब ये कि पहले के जिन 21 ट्राइब्यूनल में मेंबर-जज नहीं थे उन पदों को भी भरा गया है. केंद्रीय गृह मंत्रालय ने हाल ही में असम में 1000 अतिरिक्त ट्राइब्यूनल की स्थापना को मंज़ूरी दी है. 
लेकिन इन अर्द्धन्यायिक व्यवस्था वाले फॉरेनर्स ट्राइब्यूनल के कामकाज को लेकर लगातार सवाल उठते रहे हैं. 
दरअसल, क़ानून के जानकारों का ये मानना है कि फॉरेनर्स ट्राइब्यूनल में रिटार्यड जजों की नियुक्ति होनी चाहिए वरना नागरिकता की अपील करने वाले लोगों को न्याय मिलने में परेशानी होगी.
अभयापुरी सब डिविजनल कोर्ट में साल 2002 से प्रैक्टिक्स कर रहे एडवोकेट अफ़ज़ल हुसैन ने बीबीसी से कहा, "मैं अवैध प्रवासी (निर्धारण) अधिनियम 1983 यानी आईएमडीटी क़ानून के समय से फॉरेनर्स ट्राइब्यूनल में मामले लड़ रहा हूं." 
"दरअसल, सरकार को इन ट्राइब्यूनल में रिटार्यड जजों की नियुक्ति करनी चाहिए थी, लेकिन जब से नए वकीलों को बतौर मेंबर नियुक्त किया गया है वहां काम ठीक से नहीं चल रहा है." 
"मेरे एक मुव्वकिल ने अपनी नागरिकता से जुड़े सारे काग़ज़ात अभयापुरी एफटी में जमा करवा दिए हैं, उस पर बहस भी हो चुकी है लेकिन तीन साल के बाद भी अब तक उस मामले में कोई फ़ैसला नहीं आया है. मैं हर महीने याचिका दायर करता हूं लेकिन एफटी मेंबर कोई ऑर्डर नहीं दे रहें हैं. इस वजह से मेरे मुव्वकिल तनाव में हैं."
प्रत्येक एफटी का नेतृत्व एफटी अधिनियम, 1941 और एफटी ऑर्डर 1984 के तहत नियुक्त जजों की नियुक्ति की जाती है जिन्हें फॉरेनर्स ट्राइब्यूनल का मेंबर कहा जाता है.
लेकिन एडवोकेट अफ़ज़ल हुसैन के अनुसार एफटी मेंबर के प्रोटोकॉल को भले ही एक जज की हैसियत से मिलाकर देखा जाता है लेकिन इन मेंबरों के काम करने के तौर तरीक़ों में काफ़ी कमियां हैं. 
अफ़ज़ल हुसैन कहते हैं, "एक जज या फिर रिटार्यड जज के पास क़ानूनी अनुभव होता है और वे एक प्रक्रिया के माध्यम से किसी मामले को सुनते हैं, उससे जुड़े दस्तावेज़ों की जांच करते है, वो कार्यपद्धति एफटी मेंबर के काम में देखने को नहीं मिलती. जबकि इन एफटी को किसी व्यक्ति की नागरिकता से जुड़े फ़ैसले लेने होते हैं."
दरअसल, एडवोकेट अफ़ज़ल हुसैन के 54 साल के मुव्वकील अब्दुल क़ादर एफटी के समक्ष एक ऐसे ही मामले में उलझे हुए हैं. जब बीबीसी ने क़ादर से संपर्क किया तो उन्होंने बताया, "मेरे पास 1966 से लेकर नागरिकता से जुड़े सारे दस्तावेज़ हैं. एफटी कोर्ट ने जो भी कागज़ात मांगे थे, मैंने वो सारे कागज़ात जमा करवाएं हैं." 
"इस मामले को तीन साल हो चुके हैं लेकिन अब तक कोई फ़ैसला नहीं आया है. इस मामले की वजह से मेरा और मेरे बच्चों का नाम एनआरसी में नहीं आया है. मैं बहुत परेशान हूं. प्रत्येक तारीख पर अभयापुरी जाना पड़ता है. कोर्ट के चक्कर लगाने के लिए पैसा कहां से लाएं."
वो आगे कहते है, "मेरे तीन बेटे हैं और एक बेटी है. पत्नी का नाम एनआरसी की फाइनल लिस्ट में आया है लेकिन हम पांच लोगों का नाम नहीं है. मेरे दोनों बेटे ग्रैजुएट हैं लेकिन एनआरसी में नाम नहीं होने के कारण वे नौकरी के लिए कहीं आवेदन नहीं कर पा रहें हैं. हम भारतीय हैं और प्रत्येक चुनाव में वोट डालते हैं." 
अब्दुल क़ादर ने बताया, "लेकिन एनआरसी के कारण हम सबका भविष्य खतरे में पड़ गया है. तीन साल से हमारा पूरा परिवार टेंशन में दिन गुजार रहा है. मैंने अपने वकील से कह दिया है, चाहे स्वदेशी हो या विदेशी, हमारा फ़ैसला करवा दीजिए."
सुप्रीम कोर्ट के रिटार्यड जज मदन बी लोकुर ने हाल ही में नई दिल्ली के इंडियन सोसाइटी आफ इंटरनेशनल लॉ में आयोजित 'पीपुल्स ट्राइब्यूनल' नामक एक कार्यक्रम में स्पष्ट कहा था, "असम में फॉरेनर्स ट्राइब्यूनल एक मनमाने तरीके से काम कर रहे हैं. ये ट्राइब्यूनल्स अपनी प्रक्रियाओं और कामकाज को अपने दम पर विकसित कर रहे हैं." 
"इनमें किसी भी तरह की एकरूपता नहीं है. यही कारण है कि दो-तिहाई आदेश एकपक्षीय हुए हैं क्योंकि उनके कामकाज में एकरूपता नहीं है. गरीब और अनपढ़ लोग जटिल प्रक्रियाओं को समझ नहीं पाते हैं और नामों की वर्तनी में मामूली ग़लतियों ने हजारों लोगों को नागरिकता की अंतिम सूची से बाहर कर दिया है."
इसी 'पीपुल्स ट्राइब्यूनल' कार्यक्रम में मौजूद सामाजिक कार्यकर्ता तीस्ता सीतलवाड़ ने भी कहा, "ट्राइब्यूनल के कामकाज में धार्मिक और भाषाई आधार का एक पैटर्न है. सबसे अहम बात ये है कि फॉरेनर्स ट्राइब्यूनल्स के मेंबर का कार्यकाल और उनके वेतन और भत्ते प्रत्यक्ष तौर पर सरकार के फ़ैसले पर निर्भर होता है."
गृह विभाग की एक जानकारी के अनुसार, शुरू में यहां 11 अवैध प्रवासी निर्धारण न्यायाधिकरण (आईएमडीटी) थे. लेकिन सुप्रीम कोर्ट ने साल 2005 में अवैध प्रवासियों (न्यायाधिकरणों द्वारा निर्धारण) अधिनियम, 1983 यानी आईएमडीटी कानून को रद्द कर दिया था जिसके बाद इन्हें एफटी में परिवर्तित कर दिया गया. 
इसके बाद सरकार ने 1983 में और 21 एफटी का गठन किया. बाद में तत्कालीन मुख्यमंत्री तरुण गोगोई की सरकार ने एफटी में जमा हुए मामलों को निपटाने के लिए राज्य में ट्राइब्यूनल्स की कुल संख्या सौ कर दी. इन विदेशी ट्राइब्यूनल्स के कामकाज को लेकर शुरू में किसी तरह का विवाद नहीं था. 
क्योंकि उस समय इनकी संख्या कम थी और इनमें ज्यादातर रिटार्यड जजों को नियुक्त किया गया था. लेकिन 2014 के बाद से काफी संख्या में वकीलों को एफटी मेंबर के तौर पर नियुक्त किया गया और तभी से एफटी का कामकाज सवालों के घेरे में है. 
इन ट्राइब्यूनल्स के फ़ैसलों को लेकर खासकर बंगाली बोलने वाले हिंदू और मुसलमान दोनों में नाराज़गी है. दरअसल एनआरसी से बाहर हुए 19 लाख से अधिक लोगों को अब अपनी नागरिकता साबित करने के लिए एफटी कोर्ट में अपील करनी होगी. 
एक जानकारी के अनुसार इन 19 लाख लोगों में करीब 12 लाख बंगाली बोलने वाले हिंदू है जबकि करीब 5 लाख मुसलमान है. क्या एफटी कोर्ट की मौजूदा व्यवस्था में इतनी बड़ी तादाद में अपील करने वाले लोगों को आसानी से अपनी नागरिकता साबित करने का मौका मिल पाएगा? 
इस सवाल का जवाब देते हुए ग्वालपाड़ा जिला अदालत में लंबे समय से प्रैक्टिक्स कर रहे एडवोकेट नज़रूल इस्लाम कहते हैं, "फॉरेनर्स ट्राइब्यूनल्स की मौजूदा व्यवस्था में अपील करने वाले लोगों के लिए प्रक्रिया सहज नहीं होगी. इसमें लोगों को काफी परेशानी का सामना करना होगा." 
"इसका कारण है कि लोगों को एनआरसी की लिस्ट से बाहर किया गया है लेकिन उनकी नागरिकता अब भी खत्म नहीं हुई है. उन्हें विदेशी नहीं बनाया गया है. लेकिन जब ये लोग फॉरेनर्स ट्राइब्यूनल्स के समक्ष अपील करेंगे उस समय काफी परेशानी होने वाली है. क्योंकि फॉरेनर्स ट्राइब्यूनल के मेंबर की भूमिका निष्पक्ष नहीं है." 
धुबड़ी ज़िला अदालत में बीते 27 साल से प्रैक्टिक्स कर रहे वरिष्ठ वकील अब्दुल मनन का कहना है, "ट्राइब्यूनल को कोर्ट नहीं कहा जा सकता. वो एक कार्यालय है. वे लोग न मजिस्ट्रेट है और न ही जज हैं. जब तक एफटी में रिटार्यड जजों की नियुक्ति नहीं की जाएगी तबतक एफटी से निष्पक्ष फैसले की उम्मीद नहीं की जा सकती."
हालांकि गुवाहाटी हाई कोर्ट के वरिष्ठ वकील कमल नयन चौधरी को एफटी व्यवस्था में कानूनी तौर पर कोई कमी नजर नहीं आती. वो कहते हैं, "पूरी दुनिया में जब अवैध विदेशी नागरिक का पता लगाया जाता है तो उसमें न्यायिक और अर्द्ध न्यायिक प्रक्रिया की आवश्कता नहीं होती है. इस काम को कार्यपालिका के लोग करते हैं." 
"केवल असम में ही इसके विपरीत हो रहा है. कानून में जब विदेशी होने की बात आती है तो उस व्यक्ति को खुद यह साबित करना होता है कि वो विदेशी नहीं है. अभी राज्य में एफटी प्रक्रिया के जरिए जो काम हो रहा है वो पूरी तरह कानूनी है और उस पर सवाल उठाना कहीं से भी सही नहीं है." 
कांग्रेस के वरिष्ठ नेता एवं असम के तीन बार लगातार मुख्यमंत्री रहे तरुण गोगोई के कार्यकाल में ही फॉरेनर्स ट्राइब्यूनल की संख्या में इजाफा किया गया था, लेकिन अब वे खुद एफटी की भूमिका पर सवाल उठा रहें है. गोगोई कहते हैं, "असम में फॉरेनर्स ट्रिब्यूनल जिस कदर काम कर रहें है उससे लोगों को न्याय नहीं मिल रहा है." 
"एफटी कभी किसी फौजी को विदेशी बना देते हैं. कोई पुलिस अधिकारी है तो उसे विदेशी बना दिया जा रहा है. ये ट्राइब्यूनल न्यायिक निकाय की तरह काम नहीं कर रहें है. सुप्रीम कोर्ट के पूर्व जज भी बोल रहें है कि ये (एफटी) संवैधानिक अथॉरिटी नहीं है. मानव अधिकार के लोग भी सवाल उठा रहें हैं."
अब सवाल यह भी उठ रहें है कि प्रदेश में महज़ 300 एफटी 19 लाख से अधिक लोगों की नागरिकता पर फैसला लेने में कितना समय लेंगे? इसका जवाब देते हुए भारतीय जनता पार्टी के वरिष्ठ नेता विजय गुप्ता कहते हैं, "एनआरसी में नाम नहीं आने का मतलब ये नहीं है कि वो व्यक्ति विदेशी है."
"फिलहाल राज्य में 300 एफटी हैं और हमारी सरकार आने वाले दिनों में इनकी संख्या एक हजार करने वाली है. लिहाजा लोग अपने दस्तावेज लेकर एफटी में जा सकेंगे और अपना पक्ष रख सकेंगे. जहां तक सवाल एफटी के कामकाज को लेकर है तो गुवाहाटी हाई कोर्ट के वरिष्ठ जजों का पैनल एफटी मेंबर का चयन करता है." 
"इसमें सरकार का कोई हाथ नहीं होता. यह पूरी तरह एक क़ानूनी प्रक्रिया के तहत होता है. इसके अलावा जिन लोगों को एफटी में अपील करने के बाद क़ानूनी मदद की ज़रूरत पड़गी तो हमारी सरकार ने हर ज़िले में निशुल्क क़ानूनी मदद करने की व्यवस्था की है."
एनआरसी राज्य समन्वयक कार्यालय ने हाल ही में जानकारी दी है कि जिन लोगों के नाम एनआरसी की फाइनल लिस्ट में शामिल नहीं किए गए है उन लोगों को जल्द से जल्द कारण बताते हुए प्रमाणित दस्तावेज़ भेजे जाएंगे ताकि वे एफटी के समक्ष अपनी अपील दायर कर सकें. 
हालांकि यह अपील प्रक्रिया कब से शुरू होगी इसपर कुछ नहीं कहा गया है. लेकिन एनआरसी से नाम ख़ारिज वाले दस्तावेज़ प्राप्त करने के बाद लोगों के पास एफटी में अपील करने के लिए 120 दिन का समय रहेगा.
लेकिन वरिष्ठ वकील अब्दुल मनन का कहना है, "एफटी के पास अब जो 19 लाख लोगों की अपील आएगी उसको 120 दिन में निपटाना किसी भी तरह संभव नहीं है. एफटी के कामकाज का अब तक जो तरीका रहा है, इस तरह तो इतने मामलों को निपटाने के लिए अगले 25 साल भी कम पड़ जाएंगे."


<|endoftext|>

इस दो अक्टूबर को महात्मा गांधी पर एक लेख प्रधानमंत्री नरेंद्र मोदी का भी छपा सीधे 'न्यूयॉर्क टाइम्स' में 'भारत और गांधी को दुनिया की ज़रूरत क्यों है?'लेकिन इसी दिन ट्विटर पर जो हैशटैग ट्रेंड कर रहा था, 'गोडसे अमर रहें'.
बेशक, इस हैशटैग पर आने वाले बहुत सारे ट्वीट गांधी को मानने वालों के भी थे जिन्हें गोडसे की अमरता का नारा पसंद नहीं आ रहा था, लेकिन फिर भी इस हैशटैग का इस तरह ट्रेंड करना क्या बताता है? वे कौन लोग हैं जो गांधी की 150वीं जयंती पर गोडसे को जिलाना चाहते हैं? भारत में यह नई ट्विटर पीढ़ी कहां से आ गई जो गांधी के हत्यारे की मूर्तियां बना रही है, उसकी पूजा कर रही है और उसको देवता बनाने पर तुली है? 
यह आरोप लगाना आसान है कि इस काम में बीजेपी के कई नेता और सांसद भी लगे दिखाई पड़ते हैं. नाथूराम गोडसे की देशभक्ति को लेकर बीजेपी सांसद प्रज्ञा ठाकुर के विचार सुन कर प्रधानमंत्री ने भी कहा कि वे जीवन में उनको 'दिल से कभी माफ़ नहीं कर पाएंगे'.
लेकिन इस बहस में उलझेंगे कि बीजेपी ने क्या कहा और कांग्रेस ने क्या किया, तो वह सूत्र खो जाएगा, जिसके सहारे यह समझा जा सकता है कि आखिर गांधी इस देश की किस मिट्टी से पैदा हुआ था कि क़ब्र में समाता ही नहीं- बार-बार निकल कर बाहर आ जाता है. ख़ुद गांधी जी कहा करते थे कि वे सवा सौ साल तक जीना चाहते हैं और अपनी क़ब्र से भी आवाज़ देते रहेंगे.
हिंदी के एक गीतकार के भीतर यह बहुत तल्ख़ मायूसी है कि गांधी के डेढ़ सौ टुकड़े कर दिए गए हैं तो बहुत सारे लोगों के भीतर यह अफ़सोस है कि उनके हत्यारे नाथूराम गोडसे की देशभक्ति को यह देश नहीं समझ रहा है.
दरअसल, यहीं से वह डरावनी फांक और फांस शुरू होती है जो गांधी और गोडसे, देश और मनुष्यता और राष्ट्र और राष्ट्रवाद के बीच की समझ या नासमझी का फ़ासला बताती है और यह भी याद दिलाती है कि गांधी का नाम जपते-जपते उन्हें मूर्ति में बदल देने और गोडसे को पूजते-पूजते उसे देवता बनाने की परियोजना लगभग साथ-साथ चल रही है.
चाहें तो याद कर सकते हैं कि पिछले तमाम दशकों में गोडसे के प्रेत का आह्वान करते हुए एक मंत्र-साधना जैसे लगातार की जाती रही है और यह तौलने की कोशिश भी होती रही है कि इस प्रेत को देश अपने पितर की तरह स्वीकार करता है या नहीं.
दूसरी तरफ़, एक असुविधाजनक गांधी को छोड़कर एक सुविधाजनक गांधी तैयार किया जा रहा है जिससे किसी वैचारिक मुठभेड़ की नौबत न आए. यह कटा-छंटा, चिकना-सा गांधी ड्राइंग रूम की मेज़ के लिए है, और घर के भीतर जो पूजाघर है, उसमें गोडसे की प्राण-प्रतिष्ठा होगी.
लेकिन ऐसा कहने का आधार क्या है? इसका आधार गांधी-विचार की वो व्याख्याएं हैं जो की जा रही हैं. मसलन, यह सच है कि गांधी गाय को मानते थे. वे चाहते थे कि गोकशी न हो लेकिन उन्होंने साफ़ कह दिया कि वे गाय को बचाने के लिए इंसान की जान नहीं ले सकते, उन्होंने गोभक्तों से कहा कि वे गाय को बचाने के लिए अपनी जान दे दें, लेकिन मुसलमान की जान न लें.
इसी तरह गांधी गांवों को शहरों की कृपा पर निर्भर उपनिवेश नहीं बनाना चाहते थे- वे एक ग्रामीण भारत चाहते थे. यह सपना वाकई दुश्वार है. उनके जीते-जी नेहरू और अंबेडकर इससे असहमति जताते रहे, लेकिन वे फिर भी गांधी का मोल समझते थे और असहमति को गांधी-विचार का हिस्सा ही मानते थे. गांधी और नेहरू के बीच की बहसें देख लीजिए- यह बात बड़ी आसानी से समझ में आ जाएगी.
लेकिन अब सरकार गांधी से बहस नहीं करती, वह उनकी पूजा करती है. यह वैसी ही पूजा है जैसी सारे पाप धोने के लिए की जाती है. देवताओं के साथ लेकिन एक मुश्किल या आसानी यह है कि वे बहुत दूर हैं, उनकी गवाही नहीं ली जा सकती. गांधी इतने दूर नहीं हैं, इसलिए उनकी गवाही मिल जाती है और फैलाए जा रहे झूठ की कलई खुल जाती है.
गांधी जैसा दुश्वार राष्ट्रवादी मिलना मुश्किल है. जब पूरे देश में आधिकारिक नागरिकता सूची के बहाने विदेशियों को खोजने और बाहर करने की मुहिम के नाम पर एक छुपे हुए अल्पसंख्यक विरोध को हवा दी जा रही है तब यह कितना अविश्वसनीय लगता है कि गांधी विदेशियों की ही नहीं, अपने आक्रांता समाज की जान-माल की रक्षा को लेकर इतने संवेदनशील थे कि वे सबका विरोध सहते हुए भी इसकी निंदा कर सकते थे. 
राजमोहन गांधी की किताब 'मोहनदास' बताती है कि जलियांवाला बाग हत्याकांड के बाद 1919 में अमृतसर में ही हुए कांग्रेस के अधिवेशन में जब इस हत्याकांड का निंदा प्रस्ताव लाया गया तो गांधी जी ने इसमें उन पांच अंग्रेजों की हत्या की निंदा का प्रस्ताव भी जुड़वाया जो इस हत्याकांड से कुछ दिन पहले अमृतसर में मार दिए गए थे.
पूरे अधिवेशन में इसको लेकर हंगामा हो गया. यह उलाहना दिया गया कि यह किसी भारतीय मां की कोख से जन्मी संतान का प्रस्ताव नहीं हो सकता. गांधी ने कहा- यह प्रस्ताव किसी भारतीय मां की कोख से जन्मी संतान का ही हो सकता है. यह प्रस्ताव उनका है.
गोडसे पर लौटें. गोडसे के हाथ में वह पिस्तौल थी जिससे गांधी को गोली मारी गई. लेकिन गोडसे का हाथ गांधी की दिशा में मोड़ने वाले हाथ कौन थे- यह किसी से छुपा नहीं है, सरदार पटेल बता गए हैं कि गांधी की हत्या उस ज़हरीले माहौल के कारण हुई जिसे संघ ने तैयार किया था.
असगर वजाहत ने अपने एक नाटक में कल्पना की है कि गोडसे की गोली से गांधी की मौत नहीं हुई, वे घायल हुए. उन्होंने गोडसे की फांसी का विरोध किया. गोडसे को दिल्ली की जेल में रख दिया गया. ठीक होकर गांधी एक सुदूर गांव में अपने लोकतंत्र का प्रयोग करने लगे.
यह प्रयोग कांग्रेसी सरकार को इतना नागवार गुज़रा कि उनको गिरफ़्तार करने की नौबत आ गई. गांधी ने मांग की कि उन्हें भी उसी सेल में रखा जाए जिसमें गोडसे है. गांधी की ज़िद के आगे सरकार को फिर घुटने टेकने पड़े.
असली कहानी दरअसल यहां से शुरू होती है. गांधी और गोडसे एक ही सेल में हैं. गांधी लगातार संवाद की कोशिश करते हैं, गोडसे लगातार उनसे बचता है. गांधी गोडसे से पूछते हैं, तुम्हारी प्रिय किताब कौन है.
गोडसे बताता है कि गीता उसकी प्रिय किताब है. गांधी बताते हैं कि गीता उनकी भी प्रिय किताब है. फिर वे कहते हैं, जिस किताब ने तुम्हें मुझे मारने की प्रेरणा दी, उसी ने मुझे यह सिखाया कि मैं तुम्हें क्षमा कर दूं.
तो जीवन के महाभारत में अपनी-अपनी गीता अपने-अपने ढंग से हम सबको पढ़नी है. यह हम पर निर्भर करता है कि हम मनुष्यता के पक्ष में खड़े हों या मनुष्य विरोधी तर्कों के क़िले में अपना घर बनाएं, हम गांधी से खीजते हुए, नाराज़ होते हुए भी, उनसे एक पुरखे की तरह अपना नाता जोड़ें या गोडसे को चुपके से अपना देवता मानना शुरू कर दें. 
गोलियों से गांधी मरे नहीं, मूर्तियों से गोडसे ज़िंदा नहीं होगा. लेकिन यह सच है कि जिस तरह गोडसे की बार-बार प्राण-प्रतिष्ठा की जा रही है, जिस तरह गांधी को उनकी पूजा करके स्वच्छता के दूत की भूमिका में समेटा जा रहा है, उससे यह आशंका होती है कि लोग कहीं गोडसे की ही विचारधारा को प्लास्टिक सर्जरी के ज़रिए गांधी न बना डालें. 
लेकिन इसके लिए असली गांधी को गायब करना होगा तो जिस विचारधारा ने गांधी की हत्या की, वह अब उनका अपहरण करने पर तुली है हालांकि गांधी अब भी इतने वज़नी हैं कि उनसे नहीं उठेंगे.


<|endoftext|>

बीबीसी न्यूज़ के साथ एक साक्षात्कार में माइक्रोसॉफ्ट के मुख्य कार्यकारी सत्या नडेला ने कहा कि राष्ट्रीय सुरक्षा चिंताओं के बावजूद, चीन से अलग होना ज़्यादा नुकसान पहुंचाएगा.
उन्होंने कहा, "आर्टिफिशल इंटेलिजेंस के बहुत सारे शोध खुलेआम होते हैं और दुनिया को इससे मिली जानकारी का लाभ भी मिल रहा है."
उन्होंने बताया, "मेरे लिए यह पुनर्जागरण काल और वैज्ञानिक क्रांति के बाद सबसे बड़ा सच है. इसलिए मुझे लगता है कि अगर चीन के साथ शोध और अनुशंधान पर पाबंदी लगाई गईं तो इससे स्थिति में सुधार के बजाए नुकसान ज़्यादा होगा."
चीन में माइक्रोसॉफ्ट का पहला दफ़्तर इसके संस्थापक और तत्कालीन सीईओ बिल गेट्स ने 1992 में खोला था. बीजिंग स्थित इसके हेडक्वार्टर में 200 से अधिक वैज्ञानिक और 300 से अधिक विजिटिंग स्कॉलर एवं छात्र कार्यरत हैं. माइक्रोसॉफ्ट इस समय अन्य कामों के अलावा मशीन लर्निंग के शोधकर्ताओं की भर्ती कर रहा है.
अप्रैल में फाइनेंशियल टाइम्स ने ख़बर दी थी कि माइक्रोसॉफ्ट के शोधकर्ता चीन के नेशनल यूनिवर्सिटी ऑफ़ डिफेंस टेक्नोलॉजी की टीमों के साथ मिल कर आर्टिफिशियल इंटेलीजेंस प्रोजेक्ट पर काम कर रहे हैं. हालांकि, कुछ बाहरी पर्यवेक्षकों ने चेतावनी दी है कि इसका ग़लत इस्तेमाल किया जा सकता है.
रिपब्लिकन सीनेटर टेड क्रूज़ ने समाचार पत्र से कहा कि "अमरीकी कंपनियों को यह समझने की ज़रूरत है कि चीन में व्यापार करना महत्वपूर्ण और काफी जोखिम भरा होता है."
उन्होंने कहा, "अमरीकी कंपनियों को चीन की कम्युनिस्ट पार्टी जासूसी का निशाना बना सकती हैं, इसके अलावा चीन की कम्युनिस्ट पार्टी के द्वारा मानवाधिकार के उल्लंघन को बढ़ावा देने का जोखिम भी अमरीकी कंपनियों पर बढ़ रहा है."
नडेला ने इस जोखिम का अनुमान है. उन्होंने बीबीसी से कहा, "हम जानते हैं कि कोई भी नई तकनीक या तो एक उपाय हो सकती है या फिर हथियार."
उन्होंने कहा, "सवाल ये है कि आप इसे कैसे सुनिश्चित कर सकते कि ये हथियार नहीं बनेंगे? मुझे लगता है कि इसके लिए कई तरीके हैं. पहली बात तो यह कि एक निर्माता के रूप में हमें यह सुनिश्चित करने के लिए नैतिक सिद्धांतों को पालन करना चाहिए कि हम जो एआई बना रहे हैं वह इस तरह सुरक्षित हो कि कोई उस पर शासन न कर सके और न ही उसका किसी एक पक्ष की तरफ कोई झुकाव हो."
उन्होंने बताया कि उन्हें लगता है कि उनकी कंपनी का विवादास्पद नई तकनीक के इस्तेमाल पर पर्याप्त नियंत्रण है. साथ ही उन्होंने यह भी बताया कि कंपनी ने चीन और अन्यत्र कहीं ऐसी किसी भी परियोजनाओं में शामिल होने से इंकार कर दिया है जो उसे अनुचित, तकनीकी रूप से असक्षम या नैति​क रूप से चिंतित करने वाली लगी थी.
उन्होंने कहा, "हमारी तकनीक किसे मिलेगी इस पर हमारा पूरा नियंत्रण है. इससे परे हट कर कि हम इसका निर्माण कैसे करते हैं, लोग इसका उपयोग कैसे करते हैं, यह ऐसी बातें हैं जिसे हम उपयोग की शर्तों के माध्यम से नियंत्रित करते हैं और यह हमारा सिद्धांत है. साथ ही हम इस्तेमाल की शर्तों को विकसित कर रहे हैं."
उन्होंने कहा, "हम यह भी स्वीकार करते हैं कि चाहे यह अमरीका या चीन या फिर ब्रिटेन में हो, क्या स्वीकार करें या नहीं स्वीकार करें यह सब उनके अपने विधायी प्रक्रियाएं होंगी और हम उसका पालन करेंगे."
मैट शीहान पॉलसन इंस्टीट्यूट में कैलिफोर्निया की प्रौद्योगिकी परिदृश्य और चीनी अर्थव्यवस्था के बीच संबंधों का अध्ययन कर रहे हैं. उन्होंने बताया कि माइक्रोसॉफ्ट के प्रयासों का, विशेष तौर पर बीजिंग के दफ़्तर में, जबरदस्त प्रभाव पड़ा है.
उन्होंने बताया, "यह प्रभावशाली तरीके से इस क्षेत्र को आगे ले जाता है. इसके प्रयासों ने अमरीका और यूरोप के बेहतरीन एआई रिसर्च प्रयोगशालाओं को आगे बढ़ाने में मदद की है."
उन्होंने कहा, "लेकिन उन्हीं प्रयासों से कंप्यूटर क्षेत्र में प्रगति हुई है जो चीन के निगरानी तंत्र का एक प्रमुख औजार है." वह चीन के साथ और चीन में काम करने की समस्या को उजागर करने के लिए एक खास पेपर का हवाला देते हैं. वह बताते हैं कि 2016 में एक शोध पत्र डीप रेजिडेंशियल लर्निंग फॉर इमेज रिकॉग्निशन प्रकाशित हुआ था जिसे माइक्रोसॉफ्ट में काम करने वाले चार चीनी शोधकर्ताओं ने तैयार किया था.
गूगल स्कॉलर के मुताबिक, उनके पत्र ने 2014—2018 के बीच शोध के किसी अन्य क्षेत्र में प्रकाशित किसी अन्य पत्रों के मुकाबले उनके शोध पत्रों में जो सूची प्रकाशित प्रकाशित हुई है उसका 25,256 बार उल्लेख किया है.
फ़ेसबुक का हवाला देते हुए शीहान कहते हैं, "इस शोध पत्र के प्रमुख शोधकर्ता अब कैर्लिफोनिया में एक अमरीकी टेक कंपनी के लिए काम करते हैं."
उन्होंने बताया, "दो अन्य शोधकर्ता अब चीन के एक निगरानी कंपनी के लिए काम करते हैं. और एक अन्य शोधकर्ता चीन में खुद से वाहन बनाने का प्रयास कर रहा है."
उन्होंने बताया, "हम यह सब क्या बनाते हैं? ईमानदारी से कहूं तो मुझे लगता है कि मुझे यह छोड़ देना चाहिए और दूसरों को भी इसे छोड़ देना चाहिए और इस पर आश्चर्य करना चाहिए."


<|endoftext|>

मैं उस शख़्स के साथ प्यार में डूबी हुई थी, लेकिन अचानक उसने अपना मन बदल लिया. यह मेरे लिए बड़ा झटका था और लग रहा था कि मैं फिर से पहले जैसी नहीं हो पाऊंगी.
हालांकि ऐसा भी नहीं था कि ये मेरा पहला ब्रेकअप था. इससे पहले मैं ब्रेकअप से उबरने के लिए मैं एक रणनीति अपनाती थी. मैं बाहर जाती थी, ड्रिंक्स लेती थी और सब कुछ भूल जाती थी. फिर यही सारी चीज़ें रिपीट करती थी.
लेकिन यह कभी कारगर साबित नहीं हुआ, क्योंकि आप सच में कभी भूल नहीं सकते. पूरी तरह से नहीं भूल सकते. इसलिए पिछले साल मैंने कुछ अलग करने का फ़ैसला लिया.
32 साल की उम्र में मैंने लंदन शहर छोड़ दिया. यानी बीते 27 साल से जिस शहर में रह रही थी, उससे काफ़ी दूर चली गई. रिश्ता टूटने के बाद मैं उस मानसिक स्थिति से बचना चाहती थी जिसका डर आपके अंदर लगातार बना होता है.
बस, गलियों या किसी भी कोने में अपने एक्स से होने वाली मुलाक़ात का डर असहनीय होता है.
किसी एकदम अनजाने शहर में नए सिरे से शुरुआत करना मुझे इस झटके से उबरने में मदद करेगा, इसको लेकर मैं निश्चिंत थी. मेरे पास बहुत ज़्यादा पैसे नहीं थी, लेकिन बचत खाते में कुछ सौ पाउंड थे.
यह मेरे लिए प्रोजेक्ट पूरा करने जैसा था और मैं किफ़ायत से रहना जानती हूं, इसलिए मुझे भरोसा था कि मैं इतने पैसों से लंबे समय तक रह सकती थी.
अगले आठ महीने तक मैं ख़ुद में डूबी रही. या कह सकते हैं कि अपने टूटे दिल को संभालने वाली हार्ट थेरेपी में जुटी रही. मैं इस दौरान सैकड़ों मील चली. समुद्र में तैरकर समय बिताया. सिसकती भी रही. लेकिन इन सबके बावजूद मेरा दुख बना रहा.
मैंने महसूस किया कि दूर दराज़ हिस्से में रहना, लंबे समय से शहर में रह रहे मेरे जैसों के लिए, एकदम अलग-थलग पड़ जाने जैसा अनुभव था. मैं ख़ुशकिस्मत थी कि मुझे अपने परिवार का सपोर्ट मिल रहा था लेकिन मुझे अपने दोस्तों की ज़रूरत महसूस हो रही थी.
कुछ समय के बाद ज़्यादातर दोस्तों ने मुझे फ़ोन करना बंद कर दिया था, क्योंकि सब अपने जीवन में व्यस्त हो जाते हैं. जिन दोस्तों ने आने का वादा किया था वो नहीं आए और मैं ख़ुद को अकेला महसूस करने लगी थी.
ऐसे वक्त में मेरे सामने सवाल था कि क्या ऐसी चीज़ें ब्रेकअप से उबरने में मदद करती हैं? क्या वास्तव में ऐसा कोई तरीका है जिससे दिल टूटने की स्थिति को सकारात्मक नज़रिए से संभाला जाए?
जब ये स्थिति मेरे सामने आई थी तब मेरे पास कोई रास्ता बताने वाला नहीं था. एक साल बाद मैं यह लेख उन्हीं सवालों के जवाब तलाशने के लिए लिख रही हूं.
बिहेवियरियल साइकॉलजिस्ट और रिलेशनशिप कोच जो हेमिंग्स का मानना है कि दिल टूटना वाक़ई में भावनात्मक रूप से तबाह करने वाली स्थिति है.
हेमिंग्स बताती हैं, "यह सबके लिए अलग-अलग स्थिति होती है, लेकिन आम तौर पर गहरे दुख, शोक और तेज़ दर्द से कभी नहीं उबर पाने का भाव होता है. मानसिक तौर पर ऐसी स्थिति होती जैसे कि आप वास्तव में दर्द में हों. उस तरह के मूड स्विंग या अवसाद की स्थिति भी दिख सकती है जैसी अमूमन ड्रग्स लेने वालों में दिखाई देती है."
मेरे लिए तो यह एक ऐसा अनुभव था जैसे पूरे शरीर के अंदर आग लगी हो.
मूड स्विंग या अवसाद की स्थिति को संभालने की चुनौती, असली मुश्किल होती है. एक बार और चोट खाने के बाद किसी पूर्व प्रेमी को फ़ोन करना, उसे अपने बारे में याद दिलाना और दोनों के बीच में जो था, इसे याद दिलाना, ये सब भी हो सकता है, जो अकल्पनीय लग सकता है.
जो हेमिंग्स कहती हैं, "भावनात्मक तौर पर, एक बुरा ब्रेकअप आपको दुख के पांच चरणों में धकेल सकता है: इनकार, गुस्सा, सौदेबाजी, अवसाद और आख़िरकार स्वीकार करना. इस प्रक्रिया में कुछ चीजें अमूमन लौटकर भी आती रहती हैं."
दिल टूटने की स्थिति में ख़ुद को संभालना, मेरे ख़याल से एक कला है. लेकिन इसका मतलब यह नहीं है कि हमलोग विज्ञान से कुछ मदद नहीं ले सकते. ऐसे ढेरों अध्ययन हुए हैं जो इस बात का विश्लेषण करते हैं कि आख़िर क्या हुआ है और इससे कैसे निपटा जाए.
उदाहरण के लिए, जर्नल ऑफ़ एक्सपेरिमेंटल साइकोलॉजी में प्रकाशित अध्ययन में टूटे दिल से उबरने की तीन रणनीतियों को आंका गया है कि वे कितने कारगर हैं.
ये तीन रणनीतियां हैं: अपने एक्स के बारे में ख़राब बातें सोचना, अपने पूर्व प्रेमी के प्यार की भावना को स्वीकार करना और अच्छे विचारों को सोच कर ख़ुद का ध्यान बंटाना जिसकी किसी बात का आपके एक्स से कोई लेना-देना न हो.
इनमें से कोई भी अपने आप में उपयुक्त नहीं है लेकिन तीनों मिलकर एक्स पार्टनर के प्रति आपके भावनात्मक प्रतिक्रियाओं को कमतर करती हैं, लिहाज़ा इन तीनों के साथ शुरुआत करना अच्छा साबित हो सकता है.
तो आप मेरे साथ इसे कहिए, "मेरे एक्स पार्टनर के मुंह से बदबू आती थी और वह अपने मुंह मियां मिठ्ठू बना करता था-बेशर्म."
फिर इसे कहिए, "किसी को प्यार करने में कोई बुराई नहीं है, ये अच्छी बात है-तब जब आपको मालूम हो चुका है कि आप जिससे प्यार करती थीं वो बेशर्म है."
और अंत में कहिए, "क्या इस वक्त शानदार मौसम नहीं है?"
रिलेशनशिप एक्सपर्ट डी. होम्स एक और अच्छी शुरुआत के बारे में बताती हैं, "ख़ुद के आराम के लिए वक्त निकालिए. हो सके तो एक दिन की छुट्टी ले लें. इसमें कुछ भी ग़लत नहीं है. अगर आप सदमे में हैं तो ये सबसे सुरक्षित रास्ता हो सकता है, हालांकि यह काफ़ी हद तक आपकी नौकरी पर निर्भर करता है."
होम्स कहती हैं, "अपने दोस्तों से बात करें और जैसा महसूस कर रहे हों उसे डायरी में लिखें. लेकिन इन बातों को जीवन प्रभावित करने वाला न बनाए. हड़बड़ाहट में कोई फ़ैसला न करें. आप ये सोच सकती हैं कि आप अपने एक्स के बिना इस घर में नहीं रहेंगी, लेकिन आस-पड़ोस की चीज़ों को बदलने पर या फिर दीवार को रंगवाने से हो सकता है कि आपको लगेगा कि आप रह सकती हैं."
जो हेमिंग्स सुझाव देती हैं कि सोशल मीडिया पर अपने एक्स को फ़ॉलो करना बंद कर देना चाहिए. उनके मुताबिक, "दुखद यादों को बढ़ाने वाले चीज़ों जैसे तस्वीरों या फिर मैसेज को ही डिलीट कर दें. यह सुनने में कड़वा लग सकता है लेकिन यह आपको सदमे से उबरने में मदद करता है."
जो हेमिंग्स सुझाती हैं, "अपने एक्स को कॉल या मेसेज न करें. ख़ासकर देर रात में. अगर मेसेज लिखें भी तो उसे डिलिट कर लें या फिर अपने अनुभवों को निजी तौर पर लिखें. चोरी छिपे नज़र नहीं रखें और न ही किसी बात पर आजमाने की कोशिश करें."
दुख के इन चरणों में ग़ुस्से का दौर भी आता है. कई बार तो बहुत ग़ुस्सा आता है. लेकिन ग़ुस्से के अपने फ़ायदे हो सकते हैं: अगर आप किसी को पसंद नहीं करते तो आपके लिए उसे भूलना मुश्किल होता है, हालांकि कुछ विशेषज्ञ इसके उलट सलाह देते हैं, यानी जिसको आप पसंद नहीं करते, उसे जल्दी भूल जाते हैं.
एक लाइफ़ कोच का वीडियो है-How to get over someone? यानी किसी को कैसे भुलाएं? 
ये वीडियो बताता है कि आप ख़ुद को यह नहीं समझाएं कि आपने उसे कभी पसंद नहीं किया था, बल्कि यह आकलन करें कि उसमें ऐसा क्या था जिसे आपने पसंद किया था. फिर ख़ुद से सवाल पूछें, "क्या भविष्य में मिलने वाले पार्टनर में इन गुणों के मिलने की संभावना होगी?"
तो मैं आपको बताती हूं कि मुझे अपने एक्स में क्या पसंद था? मुझे हमेशा वह दयालु लगा. तो मुझे यह समझना चाहिए कि दुनिया में और भी दयालु लोग होंगे ही. इस तरीके से अपने रिश्ते से दूर होना मुझे मददगार लग रहा है.
लेकिन ख़याल रखें कि ब्रेकअप के शुरुआती दौर में यह मददगार नहीं लगेगा. 'और भी लोग हैं' का सिद्धांत शुरू में काम नहीं करता है.
अगर कोई इस तरह से समझाने की कोशिश भी करता है तो यही लगता है कि वह हमारे दुख को समझ नहीं रहा है. लेकिन समय पर यह स्वीकार करना कि, मेरा एक्स परफ़ेक्ट नहीं था, उसमें जो भी आकर्षक गुण थे वह दूसरों में भी हो सकते हैं, इस नतीजे तक पहुंचना अहम पड़ाव है.
इन सब बातों को जोड़कर एक योजना बनाएं. आप जो भी महसूस करते हैं उसे स्वीकार करें, ख़ुद के दुख को जाहिर करें, परिवार और दोस्तों से बातचीत करें और अगर ज़रूरत महसूस हो तो किसी काउंसलर की मदद लें.
डायरी लिखें, सोशल मीडिया से दूरी बरतें, दुख़ को बढ़ाने वाली पोस्ट और तस्वीरों को डिलीट कर दें.
अपना ध्यान अलग-अलग चीज़ों पर लगाएं, हड़बड़ी में कोई फ़ैसला नहीं लें, एक्स से संपर्क न रखें, उसकी कमियों के बारे में सोचें, कुछ समय के बाद उसके गुणों के बारे में सोचें और देखें कि क्या ये गुण किसी दूसरे में नहीं हो सकते.
इसके बाद आप अपने दुख को बहुत पीछे छोड़ चुकी होंगी.
दरअसल इस प्रक्रिया को न तो हड़बड़ाहट के साथ जल्दी ख़त्म करने की कोशिश करें और न ही लंबे समय तक खींचने की.
एक अध्ययन के मुताबिक़ अपने ब्रेकअप की पॉज़िटिव बातों के बारे में सोचने समझने में 11 हफ़्ते या तीन महीने का वक़्त लग सकता है.
जैसा कि मैंने पहले ही बताया है कि दिल टूटना कोई विज्ञान नहीं है. लिहाज़ा निजी तौर पर मुझे इससे उबरने में छह महीने का वक्त लगा. इतने समय के बाद मैं आगे बढ़ने के लिए पूरी तरह तैयार थी.
मेरे लिए आश्चर्य की बात या कहें मेरी किस्मत ऐसी थी, कि मेरे नए पार्टनर ने सार्थक संबंधों की ताकत को लेकर मेरे विश्वास को फिर से ज़िंदा कर दिया. एक्स के लिए मैंने कभी एक बूंद आंसू नहीं बहाया.
इस अनुभव की वजह से एक निजी सिद्धांत पर बात ख़त्म करना चाहती हूं दिल टूटने से उबरना एक विंडबनापूर्ण चुनौती है.
यह चुनौती इतनी मुश्किल इसलिए भी है क्योंकि यह सामान्य समस्या है लेकिन इससे उबरने के ट्रिक को संक्षेप में समझ लीजिए- याद रखें कि आप प्यार के काबिल हैं और समय के साथ आपका प्यार आपको तलाश लेगा.


<|endoftext|>

इन विरोध प्रदर्शनों में अभी तक 100 लोगों की मौत हो गई है, इसके साथ ही करीब 200 लोग घायल बताए जा रहे हैं.
देश के संसदीय मानवाधिकार आयोग ने हताहतों की संख्या की पुष्टि की है.  शनिवार को ताज़ा भिड़ंत में पांच लोग मारे गए हैं. कथित तौर पर सुरक्षा बलों ने प्रदर्शनकारियों पर गोलियां चलाईं. 
प्रदर्शनकारियों का कहना है कि वो देश में बढ़ती बेरोज़गारी, खराब सार्वजनिक सेवाओं और बढ़ते भ्रष्टाचार की वजह से गुस्से में हैं. 
इन विरोध प्रदर्शनों में बड़ी संख्या में युवा शामिल हैं. उनका कहना है कि प्रधानमंत्री उनसे झूठे वायदे कर रहे हैं.
सेना का कहना कुछ अज्ञात बंदूकधारियों ने बगदाद में चार लोगों को गोली मारी जिसमें दो पुलिस अधिकारी भी शामिल हैं. 
वहीं इराक़ के प्रधानमंत्री अदेल अब्देल महदी ने अपने प्रशासन का बचाव किया है और कहा है कि वो गरीब परिवारों की मदद करने की हरसंभव कोशिश कर रहे हैं. उन्होंने कहा कि किसी भी समस्या का हल जादू की की छड़ी से नहीं हो सकता. उन्होंने लोगों से शांति बनाए रखने की अपील की है.
प्रधानमंत्री की इस अपील के बावजूद इराक़ में हर दिन गुजरने के साथ ये विरोधी प्रदर्शन और उग्र होते जा रहे हैं. 
बगदाद सहित कई अन्य शहरों में अनिश्चितकालीन समय तक के लिए कर्फ्यू लगाया गया है, इसके साथ ही इंटरनेट भी ब्लॉक किया गया है. 
शुक्रवार को बगदाद के तहरीर चौक तक पहुंचने की कोशिश कर रहे प्रदर्शनकारियों पर सुरक्षाबलों ने गोलीबारी भी की. 
इस बीच इराक़ के एक वरिष्ठ शिया नेता अयातोल्लाह अली अल सिस्तानी ने इन विरोध प्रदर्शनों पर दुख जताया है. 
उनके प्रवक्ता अहमद अल सेफी ने कहा कि सरकार जनता की मांगों को पूरा करने में नाकामयाब रही है, ''प्रशासन को समझना चाहिए कि बदलाव एक बेहद ज़रूरी चीज़ है. अगर जनता बदलाव चाहती है तो सरकार को इसे सुनना होगा.''
संयुक्त राष्ट्र और अमरीका ने भी इराक़ में खराब होते हालात पर अपनी चिंता जाहिर की है उन्होंने सरकार से इस पर नियंत्रण रखने की अपील की है. 
इसके साथ ही मानवाधिकार समूह एमनेस्टी इंटरनेशनल ने भी सुरक्षाबलों से अपील की है कि वो प्रदर्शनकारियों के साथ शांति से निपटें.


<|endoftext|>

अमरीकी श्रम मंत्रालय की ओर से जारी आंकड़ों के मुताबिक अमरीका में बेरोज़गारी का आंकड़ा बीते सितंबर महीने में 3.7 फ़ीसदी से गिरकर 3.5 फ़ीसदी पर पहुंच गया है.
बीते महीने 1.36 लाख नई नौकरियों का सृजन हुआ है. वहीं अगस्त में भी नई नौकरियां पैदा होने के आंकड़े को संशोधित करते 1.30 लाख से 1.68 लाख कर दिया गया है.
ये आंकड़े ऐसे वक्त में आए हैं जब लगातार ऐसी रिपोर्टें आ रही हैं कि अमरीका की आर्थिक स्थिति कमज़ोर हो रही है.
विनिर्माण के क्षेत्र में सितंबर में दस साल की सबसे बड़ी गिरावट देखने को मिली तो वहीं सर्विस सेक्टर में आई सुस्ती 2016 के स्तर पर पहुंच गई है.
इस बात की आशंका जताई जा रही है कि बीते 15 महीनों से चीन के साथ ट्रंप प्रशासन का चल रहा ट्रेड वॉर अब अमरीकी अर्थव्यवस्था पर अपने निशान छोड़ रहा है. इस ट्रेड वॉर की वजह से दुनिया के अन्य कई देश भी आर्थिक सुस्ती का सामना कर रहे हैं.
अमरीका और चीन के बीच इस ट्रेड वॉर ने कारोबारियों के आत्मविश्वास को तहस-नहस कर दिया है और इससे निवेश और विनिर्माण को भारी चोट पहुंच रही है.
नए रोज़गार में लगातार सुस्त रफ़्तार और बेरोज़गारी दर में तेज़ी से हो रही गिरावट के बाद अर्थव्यवस्था के कई जानकारों का मानना है कि फेडरल रिज़र्व (अमरीकी रिज़र्व बैंक) को एक बार फिर ब्याज़ दरों में कटौती करनी पड़ सकती है.
अमरीकी रिज़र्व बैंक बीते तीन महीनों में दो बार ब्याज़ दरों में कटौती कर चुका है. जुलाई में की गई कटौती 2008 के बाद की गई पहली कटौती थी जबकि महज दो महीने बाद ही यानी सितंबर में उसे एक बार फिर ब्याज़ दरों में कटौती करनी पड़ी. 
सितंबर के महीने में जितनी संख्या में नौकरियों का सृजन हुआ है वो इस साल के औसत 1.61 लाख से कम है लेकिन जानकारों के मुताबिक अमरीका में कामकाजी जनसंख्या में बढ़ोतरी के अनुपात में हर महीने कम से कम एक लाख नौकरियों के सृजन की ज़रूरत है ताकि बढ़ती कामकाजी आबादी को रोज़गार के मौके मिलते रहें.
अगस्त के महीने में दो हज़ार कर्मचारियों को रखने के बाद बीते महीने विनिर्माण क्षेत्र में दो हज़ार नौकरियों की कटौती हुई जो कि मार्च के बाद हुई पहली गिरावट है.
इस क्षेत्र को ट्रेड वॉर का गंभीर खामियाजा भुगतना पड़ा है. 
इसी हफ़्ते अमरीका ने यूरोपीय संघ से आयातित विमानों, अन्य औद्योगिक उत्पादों और कृषि उत्पादों पर टैरिफ लगाने की घोषणा भी की है. अमरीका में बेरोज़गारी दर घटकर 50 साल के सबसे निचले स्तर पर पहुंच गई है. इन कमज़ोर आंकड़ों के साथ ही अब मंदी की चिंताएं बढ़ गई हैं.
इस हफ़्ते की शुरुआत में कुछ आर्थिक सर्वेक्षणों के बाद शेयर बाज़ार में गिरावट आई थी.
भले ही विनिर्माण सेक्टर अमरीकी इकोनॉमी का सबसे कमजोर पक्ष रहा है, लेकिन सर्विस सेक्टर अपेक्षाकृत मजबूत दिख रहा है.
कैपिटल इकोनॉमिक्स के चीफ़ इकोनॉमिस्ट नील शियरिंग कहते हैं, "आप इस विषमता को देख रहे हैं, विनिर्माण बेहद कमज़ोर दिख रहा है लेकिन सर्विस सेक्टर अपनी पकड़ मजबूत बनाए हुए है, कुल मिलाकर यह बेहद लचीला है."
हालांकि साथ ही उन्होंने यह भी कहा कि कुल मिलाकर यह दिख रहा है कि बीते तीन सालों की यह सबसे सुस्त विकास दर है.
वो कहते हैं, "सवाल यह है कि बेशक विनिर्माण सेक्टर में कमज़ोरी दिख रही है लेकिन सर्विस सेक्टर में मजबूती दिख रही है, लिहाजा अमरीकी अर्थव्यवस्था मंदी से बच सकती है."
लंदन में डॉयचे बैंक के एक आर्थिक रणनीतिकार जिम रीड ने कहा कि पश्चिमी देशों में अमरीका आज भी व्यापार की 'एक बेहद आकर्षक' जगह है, जिसकी इकोनॉमी हर साल लगभग 2% से 2.5% की दर से बढ़ रही है, जबकि यूरोप में यह विकास दर महज 0.5% या 0% है.
शियरिंग कहते हैं कि विनिर्माण क्षेत्र पूरी दुनिया में अपने सबसे कमज़ोर स्तर पर है.
वे कहते हैं, "मूल बात यह है कि इस साल मई से अमरीका और दुनिया भर में विनिर्माण क्षेत्र के आंकड़े बहुत भयावह आए हैं."
"लेकिन अब अर्थव्यवस्था पहले की तुलना में विनिर्माण पर कम निर्भर है. उदाहरण के लिए, अमरीका में, यह समूची अर्थव्यवस्था का लगभग 12% ही है."
वे कहते हैं, "हम मानते हैं कि अर्थव्यवस्था का मतलब विनिर्माण है लेकिन वास्तव में वर्तमान समय में यह स्वास्थ्य, रिटेल और छुट्टियों में घूमने जाने के बारे में ज़्यादा है."
अमरीका अभी भी दुनिया की सबसे बड़ी अर्थव्यवस्था है, अगर यह धीमी हो जाती है तो बाकी दुनिया में भी ऐसी ही स्थिति उत्पन्न होने की संभावना बन जाती है. 
अगर अमरीका पर मंदी की मार पड़ेगी तो पूरी दुनिया का इससे अछूता रह पाना असंभव होगा.
शियरिंग कहते हैं कि यह केवल इसके आकार को लेकर नहीं है, "व्यापार घाटा बता रहा है कि अमरीका जितना उत्पादन करता है उससे अधिक उसकी खपत करता है. अगर यह धीमा हो जाता है, तो इसका असर तो पड़ेगा ही."
फेडरल रिज़र्व के चेयरमैन जे पॉवेल पर ब्याज दरों में कटौती को लेकर राष्ट्रपति डोनल्ड ट्रंप का दबाव है.
बीते महीने, फेडरल रिज़र्व ने इस साल दूसरी बार ब्याज़ दरों में कटौती की. ब्याज़ दरों में 25 आधार अंकों की कटौती के बाद यह 1.75% और 2% के बीच आ गया है.
अमरीकी बाज़ार साल के अंत से पहले एक बार फिर कटौती की उम्मीद कर रहा है.


<|endoftext|>

इस धार्मिक प्रथा के अंतर्गत शिया मुसलमान पैसे ख़र्च करके अस्थायी पत्नी रख सकते हैं, लेकिन कुछ मौलवी इसका महिलाओं और बच्चों का शोषण करने में इस्तेमाल कर रहे हैं.
इन पवित्र स्थलों के पास कुछ मौलवी अपना मैरिज दफ़्तर चला रहे हैं. इन्हीं दफ़्तरों में अपने अंडरकवर पड़ताल में बीबीसी ने पाया कि अधिकांश मौलवी बहुत कम अवधि के लिए प्लेजर मैरिज (निकाह मुता) के वास्ते लड़कियों को देने के लिए तत्पर थे. कभी कभी तो बस एक घंटे के लिए ताकि केवल यौन संबंध बना सकें.
कुछ मौलवी इस निकाह मुता के लिए तो महज़ 9 साल की लड़कियां तक मुहैया कराने को तत्पर थे. वहीं कुछ ने इसके लिए कम उम्र की लड़कियां और महिलाओं को देने की पेशकश भी की.
डॉक्युमेंट्री से पता चलता है कि मौलवी दलाल के रूप में काम कर रहे हैं और बच्चों को यौन शोषण की दुनिया में भेजने में संलिप्त हैं.
प्लेजर मैरिज या निकाह मुता वो विवादास्पद धार्मिक प्रथा है जिसका उपयोग शिया मुसलमान अस्थायी विवाह के लिए करते हैं और इसके लिए महिलाओं को पैसे दिए जाते हैं. सुन्नी बहुल देशों में तथाकथित मिस्यार निकाह भी इसी तरह की जाती है.
यह एक कॉन्ट्रैक्ट मैरिज की तरह है. माना जाता है कि इसकी शुरुआत किसी मुसलमान पुरुष को लंबी यात्रा के दौरान एक पत्नी को साथ ले जाने के लिए किया गया था, लेकिन आज इसका इस्तेमाल कम समय के लिए यौन संबंध बनाने में किया जा रहा है.
इस प्रथा को लेकर मुस्लिम विद्वान एकमत नहीं हैं. कुछ का मानना है कि इससे वेश्यावृति को मान्यता मिलती है और इस पर भी बहस है कि शादी कितनी छोटी अवधि की हो सकती है.
बीबीसी इराक़ और ब्रिटिश टीम ने 11 महीने तक अपनी पड़ताल की. इसमें मौलवियों को अंडरकवर फ़िल्माया गया और उन महिलाओं से मुलाक़ात की गई जिनका यौन शोषण किया गया था. साथ ही उन मुसलमान पुरुषों से भी बात की गई जिन्होंने निकाह मुता के लिए मौलवियों को पैसे दिए थे. 
अनुमान है कि 15 वर्षों तक युद्ध की मार झेलते रहे इराक़ में क़रीब 10 लाख महिलाएं विधवा हैं और इससे कहीं अधिक संख्या विस्थापितों की है.
बीबीसी की टीम ने पाया कि कई महिलाएं और लड़कियां ग़रीबी के कारण निकाह मुता करने को मजबूर हुईं.  
डॉक्युमेंट्री टीम को सबूत मिले कि निकाह मुता इराक़ के दो सबसे पवित्र स्थलों के इलाक़े में धड़ल्ले से चल रहा है.
उदाहरण के लिए, वो बग़दाद के ख़दीमिया इलाक़े में 10 मौलवियों से मिले जो कि शिया मुसलमानों का एक महत्वपूर्ण पवित्र स्थल है.
आठ मौलवियों ने कहा कि वो निकाह मुता करवाते हैं, इनमें से आधे ने कहा कि वो इसके लिए 12 से 13 साल की लड़कियों को उपलब्ध करवा सकते हैं.
पूरी दुनिया में शिया मुसलमानों के सबसे पवित्र स्थल कर्बला में इस टीम ने चार मौलवियों से मुलाक़ात की. चारों मौलवियों को गुप्त रूप से फ़िल्माया गया. तीन निकाह मुता के लिए महिलाएं उपलब्ध कराने के लिए तैयार हुए. इनमें से दो मौलवी ने कहा कि वो निकाह मुता के लिए युवा लड़कियां देंगे.
बग़दाद में एक मौलवी सैय्यद राद ने बीबीसी के अंडरकवर रिपोर्टर को बताया कि शरिया क़ानून के तहत निकाह मुता के लिए कोई तय समय सीमा नहीं रखी गई है.
वे कहते हैं, "एक पुरुष चाहे जितनी भी महिलाओं से निकाह मुता कर सकता है. आप एक लड़की से आधे घंटे के लिए निकाह कर सकते हैं और जैसे ही यह ख़त्म होता है आप तुरंत दूसरा निकाह कर सकते हैं."
जब अपनी पड़ताल में बीबीसी ने सय्यद राद से पूछा कि क्या एक नाबालिग़ लड़की से निकाह मुता किया जाना स्वीकार्य है, तो उन्होंने जवाब दिया, "बस सावधान रहें कि वो अपनी वर्जिनिटी न खोए."
उन्होंने कहा, "आप उसके साथ काम क्रिया (फोरप्ले) कर सकते हैं, झूठ बोल सकते हैं, उसके स्तनों, उसकी शरीर को छू सकते हैं... लेकिन सामने से यौन संबंध नहीं बना सकते, हां अप्राकृतिक यौन संबंध ठीक है."
जब उनसे पूछा गया कि अगर लड़की को चोट लग गई तो क्या होगा, मौलवी ने अपना कंधा झटकते हुए कहा कि, "यह आपके और उसके बीच है कि वह कितना दर्द सह सकती है."
कर्बला के एक मौलवी शेख़ सलावी से सीक्रेट कैमरे पर पूछा गया कि निकाह मुता के लिए 12 साल की बच्ची स्वीकार्य है तो उन्होंने कहा, "हाँ, नौ साल से ऊपर की लड़की में कोई समस्या नहीं है. शरिया के मुताबिक़ इसमें कोई समस्या नहीं है."
सैय्यद राद की तरह ही उन्होंने भी केवल यही कहा कि लड़की का कौमार्य नहीं टूटना चाहिए. फोरप्ले की अनुमति है और यदि नाबालिग़ लड़की ने अपनी सहमति दे दी तो अप्राकृतिक यौन संबंध स्वीकार्य है. इतना ध्यान रखते हुए आप जो चाहें कर सकते हैं."
मौलवी सैय्यद राद तो बिना लड़की से मिले फ़ोन पर ही यह निकाह करवाने को राज़ी हो गए. अंडरकवर रिपोर्टर के सामने वो टैक्सी में बैठ कर फ़ोन पर वो लड़की से पूछते हैं कि क्या उसे यह निकाह क़बूल है. उन्होंने एक दिन के निकाह के लिए उसे डेढ़ लाख दिनार के रक़म का ऑफ़र दिया. अंत में उन्होंने कहा, "अब आप दोनों का निकाह हो गया है साथ रहना हलाल है."
उन्होंने कुछ मिनटों के इस निकाह के लिए अंडरकवर रिपोर्टर से 200 डॉलर लिए और इस दौरान उनमें काल्पनिक लड़की को लेकर कोई चिंता नहीं दिखी.
अजनबियों से यौन संबंध बनाने में निकाह मुता का इस्तेमाल करने वाले एक शादीशुदा व्यक्ति ने बीबीसी से कहा, "12 साल की लड़की मिलना बेशक़ीमती है क्योंकि वह अब भी फ्रेश है. लेकिन वह महंगी मिलेगी, क़रीब 500 से 800 डॉलर के बीच, और इस उम्र की लड़की के साथ केवल मौलवी ही निकाह मुता करा सकते हैं."
उनका मानना है कि इसके लिए उन्हें धार्मिक मान्यता प्राप्त है. वे कहते हैं, "अगर धर्म से जुड़ा एक व्यक्ति यह कहता है कि निकाह मुता हलाल है तो ऐसा करना पाप नहीं माना जा सकता."
इराक़ में महिलाओं के आश्रय का नेटवर्क चलाने वाली महिला अधिकार कार्यकर्ता यानर मोहम्मद कहती हैं कि लड़कियों को इंसानों की बजाय 'बेचने की वस्तु' माना जाता है.
वे कहती हैं, "इसमें लड़कियों को कुछ ख़ास तरीक़े से इस्तेमाल करने की अनुमति है. लेकिन उनकी वर्जिनिटी को बचा कर रखा जाता है ताकि भविष्य में उनसे बड़ी कमाई हो. बड़ी कमाई का मतलब शादी है."
वे कहती हैं, "जब एक लड़की की वर्जिनिटी पहले ही ख़त्म हो चुकी होती है तो उसे विवाह के योग्य नहीं देखा जाता और इस बात का ख़तरा भी रहता है कि कहीं उसका परिवार उसे मार न डाले. चाहे जो भी हो क़ीमत तो लड़की और महिलाओं को ही चुकानी पड़ती है."
डॉक्युमेंड्री में गुप्त रूप से मौलवियों के साथ बातचीत को फ़िल्माया गया. इसमें वो नाबालिग़ लड़कियों को निकाह मुता के लिए देने के लिए अपनी तत्परता दिखा रहे हैं.
इसमें एक नाबालिग़ का भी बयान है जो एक मौलवी पर अपनी दलाली का आरोप लगा रही हैं और जिनकी बात की अन्य गवाह तस्दीक़ कर रहे हैं.
टीम ने एक उस मौलवी को फ़िल्माया जिसने अंडरकवर रिपोर्टर के सामने उस लड़की की नुमाइश की जिसे उसने 24 घंटे के निकाह मुता के लिए ख़रीदा था.
निश्चित ही वह मौलवी एक दलाल के रूप में काम कर रहा था.
जब अंडरकवर रिपोर्टर ने निकाह मुता के लिए आगे बढ़ने से इनकार किया तो मौलवी ने उनसे कहा कि उन्हें एक नाबालिग़ लड़की पसंद आएगी और पूछा कि क्या वो उनके लिए नाबालिग़ ढूंढे. 
लंदन में निर्वासित इराक़ के पूर्व शिया धर्मगुरु गैथ तमीमी निकाह मुता के लिए लड़कियों का इस्तेमाल किए जाने की कड़े शब्दों में आलोचना करते हुए कहते हैं कि "जो वह आदमी कह रहा है वह अपराध है और उसे क़ानून के तहत सज़ा दी जानी चाहिए."
कुछ इराक़ी शिया धर्मगुरुओं ने लिखा है कि इस्लामी क़ानून बच्चों के साथ यौन क्रियाओं की अनुमति देता है. 
तमीमी ने शिया नेताओं से इस प्रथा की निंदा करने का आह्वान किया है.
बीबीसी न्यूज़ अरबी ने जिन शिया मौलवियों को गुप्त रूप से फ़िल्माया उनमें से दो ने ख़ुद को शिया के सबसे शीर्ष शख्सियतों में से एक अयातुल्लाह सिस्तानी का अनुयायी बताया.
हालांकि बीबीसी से अयातुल्लाह सिस्तानी ने कहा, "अगर ये प्रथाएं आपके कहे मुताबिक़ चल रही हैं तो हम उसकी निंदा करते हैं."
वे कहते हैं, "निकाह मुता की सेक्स बेचने के साधन के रूप में मान्यता नहीं है, जिससे महिलाओं की गरिमा और मानवीय मूल्य प्रभावित होती हैं."
वहीं इराक़ी सरकार के एक प्रवक्ता ने बीबीसी अरबी को बताया, "अगर महिलाएं मौलवियों के ख़िलाफ़ अपनी शिकायतें लेकर पुलिस के पास नहीं जाती हैं, तो अधिकारियों के लिए कार्रवाई करना मुश्किल है."


<|endoftext|>

पीपल्स रिपब्लिक ऑफ़ चाइना यानी चीन इन दिनों अपने यहां कम्युनिस्ट शासन की 70वीं सालगिरह मना रहा है.
ऐसे में बीबीसी ने अतीत में झांककर यह समझने की कोशिश की कि चीन ने कैसे खुद को बदल डाला. हमने यह जानना चाहा कि चीन की अभूतपूर्व संपत्ति ने दुनिया के सबसे बड़े महाद्वीप एशिया में असमानता को कैसे बढ़ावा दिया?
डेवलपमेंट बैंक ऑफ़ सिंगापुर के प्रमुख चीनी अर्थशास्त्री क्रिस लेंग याद करते हैं, "जब कम्युनिस्ट पार्टी ने चीन की सत्ता संभाली, ये एक बेहद ग़रीब देश था. न उसके पास कोई व्यापारिक सहयोगी था न किसी तरह के कूटनीतिक रिश्ते. चीन पूरी तरह से ख़ुद पर निर्भर था."
बीते 40 वर्षों में चीन ने व्यापारिक रास्ते खोलने और निवेश लाने के लिए अपने बाज़ार की व्यवस्था में कई ऐसे सुधार किए जो ऐतिहासिक हैं. इस तरह चीन अपने करोड़ों लोगों को ग़रीबी के दलदल से बाहर खींच लाया.
चीन में 1950 का दशक 20वीं सदी की सबसे बड़ी मानवीय त्रासदी का साक्षी बना. माओ त्सेतुंग ने आनन-फ़ानन में चीन की कृषि आधारित अर्थव्यवस्था के औद्योगीकरण की कोशिश की लेकिन यह प्रयोग पूरी तरह असफल रहा. हालात तब और ख़राब हो गए जब 1959-1961 के बीच अकाल ने 10-40 लाख लोगों की जानें ले ली.
इसके बाद 1960 की 'सांस्कृतिक क्रांति' भी अर्थव्यवस्था की राह में रोड़े डालने वाला साबित हुआ.
इसे चीन की 'महान सर्वहारा क्रांति' के नाम से जाना जाता है. यह माओ त्सेतुंग का चलाया एक सामाजिक-राजनीतिक आंदोलन था और इसका मक़सद था कम्युनिस्ट पार्टी को उसके प्रतिद्वंद्वियों से छुटकारा दिलाना मगर इसका अंत चीन के सामाजिक ताने-बाने को नष्ट करके हुआ.
1976  में माओ की मृत्यु के बाद चीन में सुधारों की ज़िम्मेदारी डेंग ज़ियाओपिंग ने उठाई.
उन्होंने चीनी अर्थव्यवस्था को नया आकार देना शुरू किया. किसानों को अपनी ज़मीन पर खेती करने का अधिकार दिया गया. इससे उनके जीवन स्तर में सुधार आया और खाने की कमी की समस्या भी दूर हो गई.
चीन और अमरीका ने 1979 में अपने कूटनीतिक सम्बन्धों को दोबारा स्थापित किया और विदेशी निवेश के दरवाज़े खोल दिए गए.
चूंकि उस वक़्त चीन में मज़दूर, मानव संसाधन और किराया बहुत सस्ता था, निवेशकों ने धड़ाधड़ पैसे डालने शुरू किए.
स्टैंडर्ड चार्टर्ड बैंक के ग्लोबल चीफ़ इकॉनमिस्ट डेविड मैन कहते हैं, "1970 के आख़िर से लेकर अब तक हमने चीन में जो कुछ देखा है वो किसी भी अर्थव्यवस्था के इतिहास का सबसे प्रभावशाली चत्मकार है."
1990 तक चीन की आर्थिक विकास दर तेज़ी से बढ़ने लगी और साल 2001 में ये विश्व व्यापार संगठन में शामिल हो गया. विश्व व्यापार संगठन में शामिल होना चीन की अर्थव्यवस्था के लिए एक और बड़ा कदम था. 
इसके बाद चीन के लिए दूसरे देशों से व्यापार करना आसान हो गया क्योंकि व्यापार शुल्क कम हो गए. इस तरह देखते ही देखते चीनी सामान दुनिया के कोने-कोने में पहुंच गए.
डेविड मैन कहते हैं, "चीन दुनिया की वर्कशॉप बन गया."
लंदन स्कूल ऑफ़ इकोनॉमिक्स के आंकड़ों के अनुसार साल 1978 में चीन का निर्यात सिर्फ़ 10 बिलियन डॉलर था. 1985 में ये 35 बिलियन हुआ और अगले दो दशकों के भीतर यह 4.3 ट्रिलियन डॉलर तक पहुंच गया. इसी के साथ चीन व्यापार करने वाला दुनिया का सबसे बड़ा देश बन गया.
इन आर्थिक सुधारों का नतीजा ये हुआ कि करोड़ों चीनियों की किस्मत सुधर गई.
विश्व बैंक का कहना है कि चीन में 85 करोड़ से ज़्यादा लोगों को ग़रीबी से बाहर निकाला जा चुका है वर्ष 2020 तक चीन से ग़रीबी पूरी तरह मिट जाएगी.
इतना ही नहीं, चीन में ग़रीबी घटने के साथ-साथ यहां शिक्षा के स्तर में सुधार भी हुआ. आंकड़े बताते हैं कि साल 2030 तक चीन के 27% कामगर यूनिवर्सिटी स्तर की शिक्षा वाले होंगे. ये लगभग वैसा ही होगा जैसा आज जर्मनी में है.
चीन ने आश्चर्यजनक रूप से तरक्की तो की लेकिन इसकी 1.3 अरब जनता ने अब तक आर्थिक सफलता का स्वाद नहीं चखा है.
चीन में बेहद धनी और मध्यमवर्गीय लोगों की संख्या तो बढ़ रही है लेकिन उनके साथ ही गांवों में रहने वाले ग़रीबों की संख्या भी बढ़ रही है. इसके साथ ही कम प्रशिक्षित और उम्रदराज़ होते कामगारों की संख्या भी बढ़ रही है.
वक़्त के साथ चीन में आर्थिक असमानता भी बढ़ी है. ख़ासकर शहरों और गांवों में रहने वाले लोगों की ज़िंदगियों और हालात में बहुत अंतर है.
डेविड मैन कहते हैं, "ऐसा नहीं है कि चीन की अर्थव्यवस्था पूरी तरह से उन्नत है. इसके अलग-अलग इलाकों में बड़ी असमानता है."
विश्व बैंक का कहना है कि चीन में प्रति व्यक्ति आय आज भी एक विकासशील देश जैसी ही है और ये विकसित देशों की औसत प्रति व्यक्ति आय के मुक़ाबले एक चौथाई से भी कम है.
डेवलपमेंट बैंक ऑफ़ सिंगापुर के आंकड़ों के अनुसार चीन में औसत वार्षिक आय लगभग 10 हज़ार डॉलर है जबकि अमरीका में वार्षिक आय 62 हज़ार डॉलर है. यानी यहां भी अच्छा-ख़ासा फ़र्क है.
अब चीन तेज़ आर्थिक विकास दर से धीमी आर्थिक विकास के समय में जा पहुंचा है. पिछले कुछ वर्षों में इसने निर्यात पर निर्भरता कम करने की कोशिश की है और उपभोक्ता आधारित प्रगति के रास्ते पर बढ़ने का प्रयास किया है.
पिछले कुछ वक़्त में चीनी उत्पादों की मांग में अपेक्षाकृत कमी आई है और अमरीका से लंबे समय से चले आ रहे ट्रेड वॉर ने इसके सामने नई चुनौतियां खड़ी की हैं.
जनसांख्यिकी में बदलाव और बूढ़े होते लोगों की बढ़ती आबादी ने भी चीन की अर्थव्यवस्था को प्रभावित किया है.
हालांकि आज पांच फ़ीसदी आर्थिक विकास दर के बावजूद चीन दुनिया की अर्थव्यवस्था का शक्तिशाली इंजन है.
डॉक्टर डेविड मैन कहते हैं, "इस गति के साथ भी चीन वैश्विक आर्थिक विकास का 35 फ़ीसदी हिस्सा है जो किसी देश के तौर पर सबसे बड़ा अकेला कॉन्ट्रिब्यूटर है. दुनिया की अर्थव्यवस्था के लिए चीन की आर्थिक तरक्की अमरीका की आर्थिक तरक्की के मुक़ाबले तीन गुना ज़्यादा महत्वपूर्ण है."
चीन वैश्विक आर्थिक विकास के लिए नए रास्ते भी तैयार कर रहा है. चीन की अगली तैयारी 'बेल्ट ऐंड रोड इनिशिएटिव' परियोजना में उसके भारी निवेश के रूप में देखी जा सकती है.
कथित नए सिल्क रूट के जरिए चीन दुनिया की लगभग आधी आबादी और वैश्विक जीडीपी के 25 फ़ीसदी जीडीपी को साधने की कोशिश कर रहा है. इसी के साथ वो व्यापार और निवेश के रास्तों को पूरी दुनिया तक पहुंचाना चाहता है.


<|endoftext|>

विदेश मंत्री एके अब्दुल मोमिन जब मीडिया से मुखातिब हुए तो उनके सामने दिल्ली से जुड़े सवाल भी किए गए. लेकिन सवालों के क्रम में वो आख़िर में रहे.
एके अब्दुल मोमिन ने कहा कि म्यांमार सत्यापन के बाद सभी रोहिंग्या शरणार्थियों को नागरिकता पहचान पत्र देने के लिए तैयार हो गया है.
बांग्लादेश के लिए इसे 'एक बड़ी जीत' बताते हुए विदेश मंत्री ने कहा कि रोहिंग्या शरणार्थियों की देश वापसी का रास्ता बांग्लादेश और म्यांमार के बीच न्यूयॉर्क में चीन की मध्यस्थता से हुई बातचीत के बाद खुला है.
पिछले दो सालों से लगभग 10 लाख रोहिंग्या शरणार्थियों का बोझ झेल रहे बांग्लादेश में आम राय यह है कि भारत ने इस मामले में सिर्फ़ राजनीति की, अपनी ज़िम्मेदारी नहीं निभाई.
ढाका विश्वविद्यालय में अंतरराष्ट्रीय मामलों के प्रोफे़सर इम्तियाज़ अहमद व्यंग्यात्मक लहज़े में कहते हैं, ''मुझे लगता है कि या तो नीति निर्धारकों ने प्रधानमंत्री नरेंद्र मोदी को धोखे में रखा है या हो सकता है कि ये उनका ही आइडिया हो कि वो बांग्लादेश के मुक़ाबले म्यांमार से दोस्ती कायम कर लेंगे. या फिर ये भी हो सकता है कि वो सोच रहे हों कि इस तरह से म्यांमार चीन से दूर होकर भारत के क़रीब आ जाएगा.''  
वो अपनी बात को आगे बढ़ाते हैं, ''ये याद रखना चाहिए कि चीन तब भी म्यांमार के साथ खड़ा था जब पूरी दुनिया ने उसके ख़िलाफ़ प्रतिबंध लगाए हुए थे इसलिए ये दूर की कौड़ी है कि म्यांमार भारत को चीन पर तरजीह देगा.'' 
जानकारों के मुताबिक़ भारत के लिए ये बहुत ही अच्छा मौक़ा था, शेख़ हसीना और आंग सान सू ची को साथ मिलाकर बातचीत को आगे बढ़ाने का. क्योंकि दोनों नेताओं के संबंध दिल्ली से अच्छे हैं, लेकिन भारत ने वो अवसर गंवा दिया और चीन ने मौक़े को हाथ से जाने नहीं दिया.
अहमद के मुताबिक़ भारत को इसका फ़ायदा शायद ही हो लेकिन बांग्लादेश चीन के और क़रीब आ सकता है.
बांग्लादेश में कई लोग ये कहते हुए मिल जाते हैं कि बांग्लादेश को भारत की उतनी ज़रूरत नहीं है जितनी भारत को बांग्लादेश की है.
प्रोफे़सर इम्तियाज़ अहमद कहते हैं कि कुछ और के लिए न सही मगर उत्तर-पूर्व के लिए तो भारत बांग्लादेश पर निर्भर है.
वरिष्ठ पत्रकार तौफ़ीक़ इमरोज़ कहते हैं कि बांग्लादेश की मदद की वजह से भारत को सुरक्षा के क्षेत्र में होने वाले ख़र्च में लाखों डॉलर की बचत हो रही है.
चार हज़ार किलोमीटर से अधिक लंबे भारत-बांग्लादेश बॉर्डर का इस्तेमाल उत्तर पूर्व भारत के कई चरमपंथी समूह सीमापार जाकर अपनी गतिविधियां जारी रखने को करते थे. 
मगर बॉर्डर पार आवाजाही को साल 2008 में आई शेख हसीना हुकूमत ने पूरी तरह रोक दिया है.
बांग्लादेश के चटगांव और मोंगला बंदरगाह भी उत्तर पूर्व में व्यापार के लिए खोल दिए गए हैं. 
लेकिन वरिष्ठ पत्रकार तौफ़ीक़ इमरोज़ के मुताबिक़ तीस्ता नदी पानी बंटवारे जैसे रुके हुए मामले शेख हसीना के लिए मुश्किलें पैदा कर सकते हैं.
तौफ़ीक़ इमरोज़ के मुताबिक़ बांग्लादेशी इस वजह से भारत से बेहद नाराज़ हैं, ''ये मामला पिछले तक़रीबन 10 सालों से जहां का तहां है. जब 2010 में प्रधानमंत्री मनमोहन सिंह यहां आए तो लगा कि जैसे समझौते पर हस्ताक्षर हो जाएंगे. फिर जब हमारी प्रधानमंत्री भारत गईं तो लगा कि चलो इस बार ये हो जाएगा लेकिन वैसा न हो सका. कहा गया कि पश्चिम बंगाल की सरकार इसका विरोध कर रही है.''
बांग्लादेश के लोगों में एक धारणा ये है कि किसी वजह से शेख़ हसीना भारत के दबाव में हैं और वहां से कुछ न मिलने के बाद भी भारत की मदद में आगे-आगे रहती हैं.
तौफ़ीक़ इमरोज़ मानते हैं कि राजनीतिक तौर पर तीस्ता जैसा मामला प्रधानमंत्री शेख़ हसीना की सरकार को नुक़सान पहुंचा सकता है. इसलिए इसका निपटारा जल्द से जल्द होना चाहिए.
50 से अधिक नदियां दोनों मुल्कों के बीच बहती हैं लेकिन 1996 गंगा समझौते के बाद दोनों में पानी के बंटवारे को लेकर कोई समझौता नहीं हो पाया है.
हालांकि इस बार की यात्रा से पहले हुकूमत ने नदियों पर चर्चा की बात भी कही है लेकिन ढाका में माना जा रहा है कि इनपर कोई प्रगति नहीं होगी.
शेख़ हसीना की चार दिनों की दिल्ली यात्रा के दौरान दोनों मुल्कों के बीच 10 से 12 समझौतों पर हस्ताक्षर होने की संभावना बताई जा रही है.
हाल के सालों में दोनों मुल्कों के बीच 100 से अधिक समझौते हुए हैं लेकिन इस दौरे को लेकर भी बांग्लादेश में बहुत उत्साह नज़र नहीं आता.
अर्थशास्त्री फहमीदा ख़ातून दोनों देशों के बीच बढ़ते व्यापार घाटे को भी तनाव का बड़ा कारण बताती है जो उनके मुताबिक़ पिछले साल तक सात बिलियन डॉलर सालाना पहुंच गया था.
फहमीदा ख़ातून कहती हैं कि बांग्लादेश और भारत के बीच व्यापार के मामले में भी बांग्लादेश घाटे में है, ''बांग्लादेश का भारत में निर्यात कम है और आयात अधिक. आप देखेंगे कि भारत जो बहुत सारा माल दूसरी जगहों से ख़रीद रहा है, उसका उत्पादन बांग्लादेश भी करता है, और भारत चाहे तो बांग्लादेश भी वह माल उसको सप्लाई कर सकता है.''
कई व्यापारी नॉन टैरिफ़ बैरियर की बात भी करते हैं.
अभी ये सब कुछ जारी है ही कि बॉर्डर के किनारे इलाक़ों में एक चिंता जो आजकल बहुत अधिक है वो है असम में हुए एनआरसी में नागरिकता रजिस्टर से बाहर रह गए लोगों को बांग्लादेश में धकेल दिए जाने की.
हालांकि बांग्लादेशी नेताओं से बातचीत में भारत इसे आंतरिक मामला बताता है लेकिन गृह मंत्री अमित शाह द्वारा कथित घुसपैठियों को बांग्लादेशी बुलाने से इस मामले पर चिंता और चर्चा कम नहीं हो पा रही.


<|endoftext|>

कारा गोल्डिन बताती हैं कि एक समय ऐसा भी था जब जाने-अनजाने उन्हें एक ऐसी लत लग गयी थी जो उनके स्वास्थ्य पर लगातार असर डाल रही थी. 
कारा दिनभर में डाइट कोला के कम से कम 10 कैन पी जाती थीं. यह बात साल 2001 की है. 
उस समय का ज़िक्र करते हुए कारा बताती हैं, "मैं उस समय सिर्फ़ ड्रिंक इंडस्ट्री की बात पर यकीन कर रही थी जो कहती हैं कि डाइट पीने से सब ठीक रहता है."
लेकिन दुर्भाग्य से ऐसा हुआ नहीं. कारा बताती हैं कि वह आखिर में इस नतीजे पर पहुंची कि रोज़ाना साढ़े तीन लीटर कैफीनयुक्त, आर्टिफिशियल तरीके से मीठी की गई ड्रिंक पीने से उन्हें सुस्ती का एहसास होने लगा. उन्होंने अपना वजन बढ़ने और मुंहासे के लिए भी डाइट कोला को ही ज़िम्मेदार ठहराया है.
इसके बाद उन्होंने टेक ग्रुप एओएल से नौकरी छोड़ी और अपने चार बच्चों की देखभाल के लिए घर पर ही रहने का फ़ैसला किया. साथ ही कारा ने अपनी जीवन शैली को भी पूरी तरह से बदलने का फै़सला किया. 
उन्होंने मैन्युफ़ैक्चर्ड सॉफ्ट ड्रिंक पीना पूरी तरह से छोड़ दिया और सिर्फ पानी पीना शुरू कर दिया.
कारा दावा करती हैं कि ढाई हफ्तों के अंदर उनके मुंहासे भी ठीक हो गए और उन्हें ऊर्जा भी महसूस होने लगी. साथ ही उन्होंने अपना वज़न भी लगभग 9 किलो तक कम कर लिया था.
वह कहती हैं, "अचानक हुए सुधार से मैं सच में चौंक गई. मैंने फिर और ध्यान देना शुरू किया."
उन्होंने कहा, "मैं एक समझदार व्यक्ति हूं लेकिन मैं एक शब्द 'डाइट' से बेवकूफ बन गई. मैंने सोच लिया कि यह मेरे लिए अच्छा है."
इस अनुभव ने कारा को 2005 में अपने हिंट बिजनेस को शुरू करने के लिए प्रेरित किया. हिंट एक सॉफ्ट ड्रिंक की कंपनी है जो अब 100 मिलियन डॉलर से ज्यादा की सालाना बिक्री करती है. यह ड्रिंक पानी में सिर्फ फलों के रस को मिलाकर फिर उसका स्वाद बदलकर बनाई जाती है. 
इसके उत्पादों में किसी भी तरह की चीनी या स्वीटनर नहीं मिलाया जाता है. 
अपने बचाए हुए पैसों से उन्होंने सैन फ्रांसिस्को में अपनी रसोई से इस कंपनी को शुरू किया था. यह ड्रिंक हालांकि पूरी तरह से स्वास्थ्य में सुधार करने की इच्छा से शुरू नहीं की गई बल्कि खालीपन और बोरियत ने इसकी शुरुआत करने में मदद की है.
कारा ने जब सिर्फ सादा पानी पीना शुरू किया था तब वह जल्द ही इसके स्वाद से बोर हो गई थीं. इसे और अधिक दिलचस्प बनाने के लिए उन्होंने स्ट्रॉबेरी, रसभरी और अनार जैसे फलों के रस को मिलाना शुरू किया. साथ ही अपने फ्रिज में पानी के जग में फलों के टुकड़ों को भी रखना शुरू कर दिया. 
इसके बाद ही उन्होंने इसे बिजनेस में बदलने का विचार किया. 
कारा कहती हैं, "मुझे यह विचार आया कि कोई भी इस ड्रिंक का बिजनेस करने की क्यों नहीं सोच रहा है. मैंने सोचा कि अगर मैं लोगों को फिर से पानी पीना पसंद करवा देती हूं जिससे उन्हें ये बाकी ड्रिंक न पीनी पड़े जिसमें केवल चीनी ही नहीं है बल्कि डाइट की मिठास भी है, तो हम सच में स्वास्थ्य में एक बड़ा बदलाव ला सकते हैं. "
उनकी सबसे बड़ी चुनौती थी, बड़े पैमाने पर फ्लेवर्ड पानी (ड्रिंक) का उत्पादन करना. जिस ड्रिंक में उसे खराब होने से बचाए रखने के लिए किसी तरह का कोई भी पदार्थ (प्रिजर्वेटिव) और आर्टिफिशियल मिठास न हो. 
वो कहती हैं, "सच कहूं, तो हमें कुछ नहीं पता था, क्योंकि इस उद्योग में इस बात का कोई अंदाज़ा नहीं है कि बिना प्रिजर्वेटिव का उपयोग किए किसी उत्पाद को कैसे बनाया जाए."
उन्होंने पता लगाया कि फलों के रस को किस तरह से खराब होने से बचाया जाता है और अपने पति थियो की मदद से अपनी ड्रिंक के लिए भी इसी तरह की तकनीक का इस्तेमाल किया. उनके पति थियो हिंट कंपनी के मुख्य परिचालन अधिकारी हैं.
वह कहती हैं, "हम पेस्टुरेशन उत्पाद का उपयोग कर अपनी ड्रिंक को, बिना किसी प्रिजवेर्टिव (परिरक्षकों) के इस्तेमाल से बनाने वाले पहले ब्रांड थे."
लेकिन जब कारा ने सफलतापूर्वक बड़े पैमाने पर ड्रिंक का उत्पादन कर लिया तब उन्होंने महसूस किया कि उन्हें ऐसी कंपनी चलाने का कोई अनुभव नहीं है. इसलिए कारा ने जानी-मानी बड़ी ड्रिंक कंपनियों में से एक से संपर्क किया कि क्या वह उनका स्टार्ट-अप बिजनेस खरीदना चाहेंगे. 
जिसके बाद उन्हें एक बड़ी कंपनी के वरिष्ठ अधिकारी के साथ फोन पर बातचीत करने का मौका मिला, लेकिन 2015 में फोर्ब्स पत्रिका को उन्होंने इस बारे में बताया था कि तो बातचीत बहुत अच्छी नहीं रही थी.  
कारा ने बताया कि उस आदमी ने उन्हें "स्वीटी" कहा था और इस सेक्सिज्म से आहत हुई कारा ने हिंट को खुद चलाने और उसे सफल बनाने के लिए प्रेरित किया.
उनकी अगली चुनौती कोका-कोला और पेप्सी के वर्चस्व वाले बाजार में अपनी पकड़ बनाना था. इन कंपनियों के पास खुद के पानी के ब्रांड थे. वह कहती हैं, "हमें बड़ी सोडा कंपनियों की शक्ति का कोई अंदाजा नहीं था." 
कारा का पहला कदम सुपरमार्केट चेन की लोकल शाखाओं को हिंट का स्टॉक करने के लिए राजी करना था. 
उन्होंने अपने चौथे बच्चे को जन्म देने के कुछ ही घंटे पहले दुकान पर ड्रिंक के कुछ केस छोड़े थे और वे सभी रात भर में बिक गए थे. 
हालांकि उनको पहली बड़ी सफलता, सिलिकॉन वैली में उनकी जान-पहचान की वजह से मिली. जब उन्होंने पहली बार हिंट शुरू किया था तब भी उन्हें लगता था कि वे तकनीकी क्षेत्र में शायद लौटेंगी. इसलिए उन्होंने गूगल में नौकरी के लिए इंटरव्यू दिया था.  
"मैंने इंटरव्यू में कहा था कि मुझे वास्तव में इस नौकरी में दिलचस्पी है, लेकिन मुझे एक और चीज़ में दिलचस्पी है." उसके बाद वह हिंट को लेकर अपनी योजना बताने लगीं. 
गूगल के अधिकीरी ने उन्हें सुझाव दिया कि वह अपनी ड्रिंक को गूगल के दफ्तर में सप्लाई करें. इसके बाद उन्होंने गूगल के मुख्यालय में व्यक्तिगत रूप से ड्रिंक पहुंचाना शुरू कर दिया.
जब गूगल ने हिंट की बोतलों से अपने फ्रिज भरने शुरू कर दिए, उसके बाद से ही सिलिकॉन वैली की बाकी कंपनियों ने भी इस ट्रेंड को अपना लिया.
ऐसा कहा जाता है कि फेसबुक को इसकी आदत उनके मुख्य परिचालन अधिकारी शेरिल सैंडबर्ग से लगी जो गूगल से इस कंपनी में आईं थीं और बताया जाता है कि वे इस ड्रिंक की बड़ी प्रशंसक हैं. 
51 वर्षीय कारा कहतीं हैं, "आज भी हम सिलिकॉन वैली में सबसे बड़ी ड्रिंक की कंपनी हैं." 
कुछ ही सालों में हिंट खुद का विस्तार सिलिकॉन वैली से भी आगे कर चुकी है. 
कहा जाता है कि यह अब अमेरिका में स्वतंत्र रूप से स्वामित्व वाली और गैर-मादक ड्रिंक बनाने वाली बड़ी ड्रिंक की कंपनी है. सैन फ्रांसिस्को-आधारित इस व्यवसाय में 200 कर्मचारी हैं, और इसके निवेशकों में संगीतकार जॉन लीजेंड भी शामिल हैं.
ये ड्रिंक तरबूज और आड़ू सहित 26 स्वादों में आती है. यह ड्रिंक कैफीनयुक्त फ्लेवर में भी आती है. बच्चों के लिए भी इसके पास बड़ी रेंज उपलब्ध है. 
कंपनी ड्रिंक के प्रोडक्टस से आगे बढ़ के प्राकृतिक सनस्क्रीन भी लॉन्च कर रही है. साथ ही डियोड्रेंट के लिए भी अपनी योजनाओं की घोषणा की है. कारा कहती हैं कि अब वह ब्रिटेन सहित अन्य देशों में भी बिजनेस बढ़ाने की उम्मीद करती हैं. 
रिसर्च ग्रुप मिंटेल में फूड एंड ड्रिंक के एसोसिएट डायरेक्टर एलेक्स बेकेट का कहना है, "फ्लेवर्ड पानी दुनिया भर में लोकप्रिय हो गया है क्योंकि यह शुगर ड्रिंक्स में पाए जाने वाले रोचक स्वाद भी देता है और स्वास्थवर्धक भी है. "
हिंट चलाने के साथ-साथ, कारा का कहना है कि वह स्वास्थ्य से जुड़े मुद्दों, जैसे मोटापा और टाइप 2 मधुमेह के बारे में जागरूकता बढ़ाने की तरफ भी ध्यान दे रही हैं. 
वह कहती हैं, "मैं यह बताने की कोशिश कर रही हूं कि एक समाज के तौर पर हम मुसीबत में हैं. मुझे विश्वास है कि हम दुनिया के सभी हिस्सों में उपभोक्ताओं को उनके स्वास्थ्य को वापस पाने में मदद कर सकते हैं. "


<|endoftext|>

बाद में पुलिस ने इस हमलावर को मार दिया. पुलिस सूत्रों के मुताबिक़ हमलावर पुलिस मुख्यालय में ही कर्मचारी था. हालांकि उनका नाम अभी नहीं बताया गया है.
#UPDATE A knife attacker has been shot and injured after hurting two people at police headquarters in the historic centre of Paris, sources tell AFP pic.twitter.com/WehJVtO5IF
अभी तक इस बारे में कोई आधिकारिक बयान नहीं आया है. सेंट्रल पेरिस में स्थित इस इला डी ला साइटे इलाक़े की पुलिस ने घेराबंदी कर दी है.
पुलिस अधिकारियों के ख़िलाफ़ बढ़ती हिंसा को लेकर समूचे फ़्रांस में पुलिस के हड़ताल पर जाने के एक दिन बाद यह हमला हुआ है.
यह हमला स्थानीय समय के मुताबिक़ 13.00 बजे (भारतीय समय के अनुसार दोपहर 4.30 बजे) हुआ.
हमले के बाद राष्ट्रपति इमैनुएल मैक्रों, प्रधानमंत्री एडवर्ड फिलिप और गृह मंत्री क्रिस्टोफर कैस्टानेर घटनास्थल पर गए.
पेरिस के मेयर ऐनी हिडाल्गो ने ट्विटर पर इसकी पुष्टि करते हुए लिखा कि नॉट्रेडेम कैथेड्रल समेत प्रमुख पर्यटन स्थलों के समीप हुए हमले में कई लोग मारे गए.
Paris pleure les siens cet après-midi après cette effroyable attaque survenue à la @prefpolice. Le bilan est lourd, plusieurs policiers ont perdu la vie. En mon nom et celui des Parisiens, mes premières pensées vont aux familles des victimes et à leurs proches.
फ़्रांसीसी ब्रॉडकास्टर बीएफएमटीवी के मुताबिक हमले में तीन पुरुषों और एक महिला की मौत हुई है. इसके अलावा एक अन्य व्यक्ति के घायल होने की ख़बर है.
फ़्रांसीसी मीडिया के अनुसार हमलावर की उम्र 45 वर्ष थी और वह 20 सालों से पेरिस पुलिस फोर्स में प्रशासनिक पद पर कार्यरत थे.
इसके मुताबिक़ यह शख़्स पुलिस फ़ोर्स के ख़ुफ़िया विभाग में काम करता था.
बीएफएमटीवी की रिपोर्ट के मुताबिक़ हमलावर ने दो लोगों को दफ़्तर के अंदर, एक को सीढ़ियों पर और चौथे शख़्स को इमारत के अहाते में चाक़ू मारा. यहीं उस हमलावर को पुलिस ने गोली मारी.
एक प्रत्यक्षदर्शी ने, जो उनके मुताबिक़ हमले के वक्त पुलिस मुख्यालय के अहाते में मौजूद थे, पेरिस की एक अख़बार को बताया कि "पुलिस दहशत में इधर-उधर भाग रही थी."
उन्होंने कहा, "मैं इस हमले के बारे में सुनकर हैरान था क्योंकि यह वैसी जगह नहीं है जहां आप इस तरह की घटना के बारे में सुनते हैं. पहले मुझे लगा कि यह एक आत्महत्या है क्योंकि वहां आज कर इस तरह की चीज़ें बहुत सुनने को मिलती हैं."
गौरतलब है कि फ़्रांस में बीते कुछ महीनों के दौरान चाक़ूबाजी की कई घटनाएं हुई हैं.
सितंबर के महीने में एक 37 वर्षीय शख़्स ने अपने तीन बच्चों के सामने ही अपनी 27 वर्षीय साथी को मार दिया था.
वहीं अगस्त में फ़्रांस के लियोन शहर में ऐसे ही हमले में एक शख़्स की मौत हो गई थी जबकि नौ लोग घायल हो गए थे.


<|endoftext|>

पीएमओ के एक अधिकारी ने बीबीसी उर्दू के शहज़ाद मलिक को बताया कि गुरुवार दोपहर को हुई इस बैठक में पाकिस्तानी सेना प्रमुख भी शामिल हुए.
इससे पहले यह प्रतिनिधिमंडल पाकिस्तानी विदेश मंत्रालय के दफ़्तर में विदेश मंत्री शाह महमूद क़ुरैशी से भी मिला. उस बैठक में पाकिस्तानी सेना की ख़ुफ़िया एजेंसी आईएसआई के प्रमुख लेफ्टिनेंट जनरल फ़ैज़ हमीद ने भी भाग लिया.
विदेश मंत्रालय ने एक बयान जारी कर बताया कि मुल्ला अब्दुल ग़नी बरादर के नेतृत्व में अफ़ग़ान तालिबान के इस राजनीतिक प्रतिनिधिमंडल ने अफ़ग़ान शांति प्रक्रिया समेत आपसी हित के मुद्दों पर चर्चा की.
दूसरी ओर, अफ़ग़ानिस्तान के चीफ़ एक्ज़ीक्यूटिव अब्दुल्लाह अब्दुल्लाह ने उम्मीद जताई है कि पाकिस्तान तालिबान को अफ़ग़ानिस्तान के साथ शांति वार्ता के लिए राज़ी कर लेगा.
बुधवार को काबुल में पाकिस्तान के राजदूत ज़ाहिद नसरुल्ला ख़ान के साथ बातचीत में उन्होंने कहा कि अगर पाकिस्तान तालिबान पर अपने प्रभाव का इस्तेमाल करके उसे अफ़ग़ान सरकार के साथ बातचीत के लिए राज़ी कर सकता है, तो इससे देश में शांति स्थापित करने के प्रयासों को बल मिलेगा.
पाकिस्तान की जेल में बंद मुल्ला अब्दुल ग़नी बरादर को आठ साल की हिरासत के बाद पाकिस्तान ने बीते वर्ष रिहा कर दिया था. उन्हें सुरक्षा एजेंसियों ने 2010 में कराची से गिरफ़्तार किया था.
इसी वर्ष उन्हें क़तर में तालिबान के पॉलिटिकल ऑफिस का प्रमुख नियुक्त किया गया था.
इस दौरान पाकिस्तान के विदेश मंत्री शाह महमूद क़ुरैशी ने कहा कि पाकिस्तान और अफ़ग़ानिस्तान के बीच संबंध धार्मिक, सांस्कृतिक और ऐतिहासिक रिश्तों पर आधारित है. जबकि बीते 40 वर्षों से अफ़ग़ानिस्तान अस्थिरता झेल रहा है.
उन्होंने कहा, "पाकिस्तान का पूरी ईमानदारी से यह मानना है कि युद्ध किसी भी समस्या का हल नहीं है और बातचीत ही अफ़ग़ानिस्तान में शांति का एकमात्र ज़रिया है."
क़ुरैशी ने कहा, "हमें ख़ुशी है कि आज दुनिया अफ़ग़ानिस्तान पर हमारे रुख़ का समर्थन कर रही है."
उन्होंने कहा कि पाकिस्तान ने अपनी ज़िम्मेदारी समझते हुए अफ़ग़ान शांति प्रक्रिया में एक ईमानदार भूमिका निभाई है क्योंकि शांत अफ़ग़ानिस्तान इस पूरे क्षेत्र की स्थिरता के लिए ज़रूरी है.
क़ुरैशी ने कहा, "हम चाहते हैं कि अफ़ग़ान वार्ता से जुड़े संबंधित पक्ष इस दिशा में आगे बढ़ें ताकि स्थायी शांति और स्थिरता का मार्ग प्रशस्त हो."
विदेश मंत्री ने कहा कि पिछले कई सालों से पाकिस्तान दुनिया को याद दिला रहा है कि वह अफ़ग़ानिस्तान की राजनीतिक, आर्थिक, सामाजिक और सांस्कृतिक ज़मीनी हक़ीक़त को नज़रअंदाज न करे.
उन्होंने कहा कि अफ़ग़ान संघर्ष के शांतिपूर्ण समाधान से इस समूचे इलाक़े में हिंसा की घटनाओं में उल्लेखनीय कमी आएगी.
विदेश मंत्री ने कहा कि अफ़ग़ानिस्तान में शांति के लिए मौजूदा क्षेत्रीय और अंतरराष्ट्रीय सहमति से एक अभूतपूर्व अवसर मिला है जिसे याद रखा जाना चाहिए.
उन्होंने आशा व्यक्त की कि रुकी हुई अफ़ग़ान शांति वार्ता जल्द ही फिर शुरू होगी.
विदेश मंत्रालय के बयान के अनुसार, अफ़ग़ानिस्तानी तालिबान के उच्च-स्तरीय प्रतिनिधिमंडल ने अफ़ग़ान शांति प्रक्रिया में पाकिस्तान की भूमिका की सराहना की और संबंधित पक्षों के बीच बातचीत की तत्काल बहाली की ज़रूरत पर सहमति व्यक्त की.
क़तर में अफ़ग़ानिस्तानी तालिबान के पॉलिटिकल ऑफिस के प्रवक्ता सोहेल शाहीन ने बीबीसी के नूर नासिर से कहा कि तालिबान के इस प्रतिनिधिमंडल में मुल्ला बरादर समेत उनके 11 वरिष्ठ सदस्य शामिल हैं.
तालिबान के वार्ताकारों का यह दौरा ऐसे समय में हो रहा है जब अफ़ग़ानिस्तान में अमरीका के मुख्य वार्ताकार रहे ज़िल्मे ख़लीलज़ाद पहले से ही पाकिस्तान में मौजूद हैं.
ज़िल्मे ख़लीलज़ाद ने हाल ही में अमरीका के दौरे पर गए प्रधानमंत्री इमरान ख़ान से मुलाक़ात की थी. हालांकि अभी यह स्पष्ट नहीं है कि पाकिस्तान में वे तालिबानी नेताओं से मिलेंगे या नहीं.
अगर यह बैठक होती है, तो पाकिस्तानी धरती पर तालिबान प्रतिनिधिमंडल के साथ अमरीकी प्रतिनिधिमंडल की पहली बैठक होगी.
तालिबान ने पहले कहा था कि वो पाकिस्तान में प्रधानमंत्री इमरान ख़ान से मिलेंगे. इसके प्रवक्ता सोहेल शाहीन ने कहा था कि प्रतिनिधिमंडल इस दौरे पर केवल पाकिस्तानी विदेश विभाग के शीर्ष अधिकारियों से मुलाक़ात करेगा.
जुलाई में अपनी अमरीकी दौरे के दौरान प्रधानमंत्री इमरान ख़ान ने कहा था कि वह लौट कर तालिबानी नेताओं से बैठक करेंगे और उन्हें अफ़ग़ान सरकार के साथ बातचीत करने को कहेंगे.
इसके जवाब में, तालिबान के प्रवक्ता सोहेल शाहीन ने बीबीसी से कहा था कि अगर प्रधानमंत्री इमरान ख़ान उन्हें आमंत्रित करते हैं तो वे पाकिस्तान जाकर उनसे मुलाक़ात करेंगे.
यह पहली बार नहीं था जब अफ़ग़ान शांति प्रक्रिया को लेकर किसी तालिबान प्रतिनिधिमंडल के पाकिस्तान आने की बात की गई थी.
इस साल फ़रवरी में, अफ़ग़ानिस्तानी तालिबान के प्रवक्ता ज़बीहुल्लाह मुजाहिद ने एक बयान में कहा कि उनके ऑफिस का एक प्रतिनिधिमंडल 18 फ़रवरी को पाकिस्तान का दौरा करेगा, लेकिन बाद में तालिबान ने कहा कि उसे संयुक्त राष्ट्र में बुलाया गया था.
इसी संबंध में, प्रधानमंत्री इमरान ख़ान ने तब कहा था कि उन्होंने अफ़ग़ान सरकार की चिंताओं पर तालिबान नेताओं के साथ बैठक स्थगित कर दी थी.
अफ़ग़ानिस्तान में युद्ध विराम और अमरीका के साथ बातचीत शुरू होने के बाद से यह तालिबान प्रतिनिधिमंडल की चौथी विदेशी यात्रा है.
इससे पहले तालिबान का यह प्रतिनिधिमंडल रूस, चीन और ईरान का दौरा कर चुका है. इसी वर्ष सितंबर में अमरीकी राष्ट्रपति डोनल्ड ट्रंप ने ट्विटर पर तालिबान के साथ बातचीत के ख़त्म किए जाने की घोषणा की थी.
इससे पहले दोनों पक्षों के बीच बीते 11 महीने से बातचीत चल रही थी लेकिन अचानक ही ट्रंप ने इस वार्ता को समाप्त कर दिया.
मुल्ला बरादर को 2010 में पाकिस्तान के कराची में एक ऑपरेशन के दौरान गिरफ़्तार किया गया था, आठ साल जेल में रखने के बाद उन्हें 2018 में रिहा किया गया. उसके बाद से यह पाकिस्तान का उनका पहला दौरा है.
इमरान ख़ान ने हाल ही में उनके बारे में कहा, "हम अमरीका से बातचीत के लिए तालिबान को क़तर लेकर आए हैं."
सूत्रों के मुताबिक़ पाकिस्तान ने अमरीका के अनुरोध पर ही मुल्ला बरादर को रिहा किया था ताकि वे बातचीत में अहम भूमिका निभा सकें.
51 वर्षीय मुल्ला अब्दुल ग़नी बरादर तालिबान के संस्थापक मुल्ला उमर के क़रीबी सहयोगी और शीर्ष कमांडर में उनके बाद नंबर दो पर थे.
अल जज़ीरा के पत्रकार कार्लोटा बाल्स की एक डॉक्युमेंट्री में अफ़ग़ानिस्तान के पूर्व राष्ट्रपति हामिद करज़ई ने कहा था कि मुल्ला बरादर और कई तालिबान नेता 2010 में अफ़ग़ान सरकार से बातचीत के लिए तैयार थे.
हालांकि, उनके अनुसार तब अमरीका और पाकिस्तान उनसे बातचीत के पक्ष में नहीं था और इसके बाद ही मुल्ला बरादर को गिरफ़्तार कर लिया गया.
करज़ई के मुताबिक़ उन्होंने तब मुल्ला बरादर की गिरफ़्तारी का विरोध भी किया था.


<|endoftext|>

दरअसल, भारत रूस से एक मिसाइल सिस्टम ख़रीदने वाला है - जिसका नाम है एस-400. लेकिन अमरीकी अधिकारियों का कहना है कि अगर भारत ने ये ख़रीदारी की, तो उस पर अमरीकी प्रतिबंध लगने का ख़तरा है.
इसका मतलब ये है कि अमरीका और रूस के बीच की तनातनी का ख़ामियाज़ा भारत को भुगतना पड़ सकता है. 
हालांकि अमरीका दौरे पर गए भारत के विदेश मंत्री एस जयशंकर ने कहा था कि उन्हें लगता है कि वो इस सौदे के लिए अमरीका को मना लेंगे, लेकिन उसी दिन अमरीकी विदेश मंत्रालय ने द हिंदू अख़बार को ईमेल के ज़रिए बताया कि ऐसा कोई भी सौदा भारत के लिए मुसीबत बन सकता है और अमरीका उस पर प्रतिबंध लगा सकता है.
इस ईमेल में अमरीकी विदेश मंत्रालय के एक प्रवक्ता ने लिखा, "हम अपने सहयोगियों से अपील करते हैं कि वो रूस के साथ कोई भी ऐसा सौदा करने से बचें,  जिसकी वजह से उन पर काउंटरिंग अमरीकाज़ अडवर्सरीज थ्रु सैंक्शंस एक्ट के तहत प्रतिबंध लगने का ख़तरा हो."
ऐसा नहीं है कि अमरीका और भारत के रिश्तों में कोई तनाव आ गया है या ये प्रतिबंध ख़ास तौर पर भारत के लिए है. दरअसल, ये प्रतिबंध हर उस देश पर लागू होंगे जो अमरीका के काटसा क़ानून का उल्लंघन करेगा. 
जैसा कि इस क़ानून के नाम से ही समझ आता है कि अमरीका इस क़ानून के ज़रिए अपने विरोधियों पर दबाव बनाता है और उनके सौदे तुड़वाने की कोशिश करता है. अमरीका के घोषित विरोधी हैं रूस, ईरान और उत्तर कोरिया. 
रूस के मामले में अमरीका का यह क़ानून उन देशों को रोकता है जो रूस के साथ हथियारों का सौदा करते हैं.
डोनल्ड ट्रंप के सत्ता में आने के बाद अमरीकी संसद ने 2017 में इस क़ानून को पास किया था.
2 अगस्त 2017 को जब से ये क़ानून लागू हुआ है तब से ही भारत में ये अटकलें लगाई जा रही हैं कि इससे भारत रूस के रक्षा संबंधों, ख़ास तौर पर एस-400 मिसाइल सिस्टम की संभावित ख़रीद पर क्या असर पड़ेगा.  
इससे पहले अमरीका ने इस क़ानून के तहत चीन के सेंट्रल मिलिट्री कमिशन के इक्विपमेंट डेवेलपमेंट डिपार्टमेंट और उसके निदेशकों पर प्रतिबंध लगा दिया था. चीन पर ये प्रतिबंध इसलिए लगाए गए थे, क्योंकि उसने रूस से एसयू-35 एयरक्राफ्ट and एस-400 सिस्टम ख़रीदा था.  
रूस में बनने वाले 'एस-400: लॉन्ग रेंज सरफेस टू एयर मिसाइल सिस्टम' को भारत सरकार ख़रीदना चाहती है. ये मिसाइल ज़मीन से हवा में मार कर सकती है. 
एस-400 को दुनिया का सबसे प्रभावी एयर डिफेंस सिस्टम माना जाता है. इसमें कई ख़ूबियां हैं. 
जैसे एस-400 एक साथ 36 जगहों पर निशाना लगा सकता है. इसके अलावा इसमें स्टैंड-ऑफ़ जैमर एयरक्राफ्ट, एयरबोर्न वॉर्निंग और कंट्रोल सिस्टम एयरक्राफ्ट है. यह बैलिस्टिक और क्रूज़ दोनों मिसाइलों को गिरने से पहले रास्ते में ही नष्ट कर देगा. एस-400  को सड़क के रास्ते कहीं भी ले जाया जा सकता है और इसके बारे में कहा जाता है कि पांच से 10 मिनट के भीतर इसे तैनात किया जा सकता है. 
रक्षा विश्लेषकों का मानना है कि एस-400 के आने से भारतीय सेना की ताक़त बढ़ेगी.
भारतीय वायु सेना के लिए भारत सरकार ने रूस से पांच एस-400 सिस्टम मांगे हैं. एस-400 सिस्टम की आपूर्ति के लिए कॉन्ट्रेक्ट हो चुका है.
इस डिफेंस सिस्टम के लिए भारत को कितनी क़ीमत चुकानी होगी, इसकी कोई आधिकारिक घोषणा अभी नहीं की गई है. लेकिन कुछ रिपोर्ट्स में बताया गया है कि भारत को इसके लिए 5.4 अरब डॉलर से अधिक ख़र्च करने होंगे.
जैसे ही इस मिसाइल सिस्टम की पहली किश्त चुकाई जाएगी, वैसे ही भारत पर अमरीका के प्रतिबंध लागू हो सकते हैं. 
इन प्रतिबंधों से बचने का एक तरीक़ा है, वो ये कि अमरीका के राष्ट्रपति भारत को इससे छूट दे दें.
लेकिन अमरीकी अधिकारी लगातार ये कहते रहे हैं कि भारत को ये नहीं सोचना चाहिए कि उसे तो ये छूट अपने-आप ही मिल जाएगी. अमरीका ये तय करेगा कि क्या करना है. 
काटसा की धारा 235 में 12 तरह के प्रतिबंधों का ज़िक्र है. अगर भारत रूस के साथ लेन-देन करता है तो अमरीका के राष्ट्रपति इनमें से पांच या उससे ज़्यादा प्रतिबंध भारत पर लगा सकते हैं. जैसे -
इनमें से दस प्रतिबंधों का तो भारत-अमरीका और भारत-रूस संबंधों पर ज़्यादा फ़र्क़ नहीं पड़ेगा. लेकिन दो प्रतिबंध आपसी रिश्तों पर बड़ा असर डाल सकते हैं. 
इनमें से एक है कि 'बैंकिग ट्रांसेक्शन्स पर प्रतिबंध' लगा दिया जाएगा. जिससे भारत एस-400 के लिए रूस को अमरीकी डॉलर में भुगतान नहीं कर पाएगा. 
दूसरे प्रतिबंध का भारत-अमरीका रिश्तों पर गहरा असर होगा. इसके तहत 'एक्सपोर्ट यानी निर्यात पर प्रतिबंध' लगा दिया जाएगा. मतलब जिस पर प्रतिबंध लगा है, अमरीका उससे किसी चीज़ का आयात नहीं करेगा और ना ही इसके लिए लाइसेंस देगा. 
इन दो प्रतिबंधों की वजह से भारत और अमरीका के बीच की रणनीतिक और रक्षा साझेदारी बुरी तरह प्रभावित होगी. 
दिलचस्प बात ये है कि अमरीकी राष्ट्रपति डोनल्ड ट्रंप इस क़ानून से ज़्यादा इत्तेफ़ाक़ नहीं रखते हैं. उन्होंने अपनी ख़ुशी से इस क़ानून पर हस्ताक्षर नहीं किए थे. बल्कि उन्होंने ये भी कहा था कि इस क़ानून में कई गड़बड़ियां हैं. 
डोनल्ड ट्रंप ने ये आशंका जताई थी कि काटसा के प्रभाव में आने से अमरीकी कंपनियों के साथ-साथ उनके सहयोगी देशों का भी नुक़सान होगा. 
यहां ग़ौर करने वाली बात ये है कि इस क़दम से अमरीका का भी नुक़सान होगा क्योंकि अमरीका भी भारत को बड़ी मात्रा में सैनिक साजोसामान की सप्लाई करता है.


<|endoftext|>

पाकिस्तान का विदेशी मुद्रा भंडार आठ अरब डॉलर है जबकि बांग्लादेश का विदेशी मुद्रा भंडार लगभग 35 अरब डॉलर है. बांग्लादेश को दक्षिण एशिया का नया टाइगर कहा जा रहा है. 
बांग्लादेश की वृद्धि दर आठ फ़ीसदी है जबकि भारत की अर्थव्यवस्था की वृद्धि दर घटकर पाँच फ़ीसदी के आसपास पहुंच गई है. पाकिस्तान की अर्थव्यवस्था भी पाँच और छह फ़ीसदी के बीच जूझ रही है. बांग्लादेश में प्रति व्यक्ति क़र्ज़ 434 डॉलर है जबकि पाकिस्तान में प्रति व्यक्ति क़र्ज़ 974 डॉलर है.  
वर्ल्ड इकनॉमिक फोरम पर बांग्लादेश के आईटी मंत्री ने दावा किया है कि अनुसार बांग्लादेश की 120 से ज़्यादा कंपनियां एक अरब डॉलर से ज़्यादा की सूचना और प्रौद्योगिकी तकनीक दुनिया के 35 देशों में निर्यात कर रही हैं. 
इस दावे के अनुसार 2021 तक यह एक अरब डॉलर की राशि पाँच अरब डॉलर तक पहुंच जाएगी. 
बांग्लादेश की प्रधानमंत्री शेख हसीना ने 2009 में डिज़िटल बांग्लादेश प्रोग्राम की शुरुआत की थी. इसके तहत ने केवल सरकारी सेवाओं को डिज़िटल प्लेटफॉर्म पर लाया गया बल्कि इन्फ़र्मेशन टेक्नॉलजी इंडस्ट्री का भी विस्तार किया गया. 
बांग्लादेश की प्रधानमंत्री शेख़ हसीना आज यानी तीन अक्टूबर भारत के चार दिवसीय दौरे पर आ रही हैं. बांग्लादेश ने आर्थिक प्रगति के उन हिस्सों में भी मज़बूती से दस्तक देना शुरू कर दिया है जहां भारत का दबदबा रहा है. 
बांग्लादेश और पाकिस्तान के बीच रिश्ते ठीक नहीं हैं लेकिन भारत से अभी बहुत अच्छे संबंध हैं. भारत के दौरे से पहले बांग्लादेश की प्रधानमंत्री शेख़ हसीना को पाकिस्तानी प्रधानमंत्री इमरान ख़ान ने फ़ोन किया है. पाकिस्तान कश्मीर पर सारे मुस्लिम देशों को गोलबंद करने की कोशिश कर रहा है लेकिन बांग्लादेश ने कश्मीर से अनुच्छेद 370 हटाए जाने का न तो विरोध किया है और न ही खुलकर समर्थन. 
क़यास लगाए जा रहे हैं कि शेख़ हसीना भारत दौरे पर कुछ बोल सकती हैं. 
आईएमएफ़ का आकलन है कि बांग्लादेश की अर्थव्यवस्था वर्तमान में 180 अरब डॉलर से बढ़कर 2021 तक 322 अरब डॉलर की हो जाएगी. मतलब आज की तारीख़ में भी हर बांग्लादेशी पाकिस्तानियों से अमीर है. 
एक और हैरान करने वाली बात है कि 1951 की जनगणना के अनुसार पूर्वी पाकिस्तान यानी आज के बांग्लादेश की आबादी 4.2 करोड़ थी और पश्चिमी पाकिस्तान की आबादी 3.37 करोड़ थी. आज की तारीख़ में बांग्लादेश की आबादी 16.5 करोड़ है जबकि पाकिस्तान की आबादी 20 करोड़ है. 
बांग्लादेश ने अपनी आबादी को भी नियंत्रित किया है जो पाकिस्तान और भारत नहीं कर पाए. ऑक्सफ़र्ड इंटरनेट इंस्टिट्यूट के अनुसार बांग्लादेश दुनिया में दूसरा सबसे बड़ा देश है जहां ऑनलाइन वर्कर सबसे ज़्यादा हैं. 
एशिया डिवेलपमेंट बैंक के अनुसार दक्षिण एशिया में भारत की बादशाहत को बांग्लादेश चुनौती दे रहा है. 
बांग्लादेश की अर्थव्यवस्था में इंडस्ट्री सेक्टर की वृद्धि दर काफ़ी अहम है. दूसरी तरफ़ भारतीय अर्थव्यवस्था में सर्विस सेक्टर का योगदान सबसे ज़्यादा है और इंडस्ट्री सेक्टर की वृद्धि दर नकरात्मक के क़रीब है. भारत की बड़ी आबादी अब भी खेती-किसानी पर आश्रित है जबकि कृषि का जीडीपी में योगदान लगातार कम हो रहा है. 
1974 में भयानक अकाल के बाद 16.6 करोड़ से ज़्यादा की आबादी वाला बांग्लादेश खाद्य उत्पादन के मामले में आत्मनिर्भर बन चुका है. 2009 से बांग्लादेश में प्रति व्यक्ति आय तीन गुनी हो गई है. 
इस साल प्रति व्यक्ति आय 1,750 डॉलर हो गई. बांग्लादेश में बड़ी संख्या में लोग ग़रीबी में जीवन बसर कर रहे हैं लेकिन विश्व बैंक के आंकड़ों के अनुसार प्रतिदिन 1.25 डॉलर में अपना जीवन चलाने वाले कुल 19 फ़ीसदी लोग थे जो अब 9 फ़ीसदी ही रह गए हैं.
बांग्लादेश में एक व्यक्ति की औसत उम्र 72 साल हो गई है जो कि भारत के 68 साल और पाकिस्तान के 66 साल से ज़्यादा है. विश्व बैंक के आँकड़ों के अनुसार 2017 में बांग्लादेश में जिन लोगों का बैंक खाता है उनमें से 34.1 फ़ीसदी लोगों ने डिज़िटल लेन-देन किया जो दक्षिण एशिया में औसत 27.8 फ़ीसदी ही है.
बांग्लादेश में बनने वाले कपड़ों का निर्यात सालाना 15 से 17 फ़ीसदी की दर से आगे बढ़ रहा है. 2018 में जून महीने तक कपड़ों का निर्यात 36.7 अरब डॉलर तक पहुंच गया. 
हसीना का लक्ष्य है कि 2019 तक इसे 39 अरब डॉलर तक पहुंचाया जाए और 2021 में बांग्लादेश जब अपनी 50वीं वर्षगांठ मनाए तो यह आंकड़ा 50 अरब डॉलर तक पहुंच जाए.
बांग्लादेश की अर्थव्यवस्था में विदेशों में काम करने वाले क़रीब 25 लाख बांग्लादेशियों की भी बड़ी भूमिका है. विदेशों से जो ये पैसे कमाकर भेजते हैं उनमें सालाना 18 फ़ीसदी की बढ़ोतरी हो रही है और 2018 में 15 अरब डॉलर तक पहुंच गया.
हालांकि हसीना जानती हैं कि देश में टिकाऊ अर्थव्यवस्था के लिए उद्योग-धंधों को बढ़ाना होगा. बांग्लादेश कम लागत वाले मैन्युफ़ैक्चरिंग हब से आगे निकलना चाहता है जो बाहरी धन और विदेशी मदद पर निर्भर है.
2009 में शेख हसीना ने डिजिटल बांग्लादेश लॉन्च किया था ताकि टेक्नॉलजी को बढ़ावा दिया जा सके. बांग्लादेश की राजधानी ढाका में टेक्नॉलजी सेक्टर भी पाँव पसार रहा है. ढाका के सीईओ भारत के आईटी सेक्टर से सीख उसे टक्कर देना चाहते हैं.  
भारत दवाइयों के निर्माण में भी काफ़ी आगे है और बांग्लादेश अपने पड़ोसी को इसमें भी टक्कर देने की मंशा रखता है. बांग्लादेश की सरकार देश भर में 100 विशेष आर्थिक क्षेत्रों का नेटवर्क तैयार करना चाहती है. इनमें से 11 बनकर तैयार हो गए हैं और 79 पर काम चल रहे हैं.
बांग्लादेश छोटा सा देश है पर पर इसकी आबादी बहुत ज़्यादा है. यहां की आबादी बहुत ही सघन है. 
बांग्लादेश में आर्थिक मोर्चे पर सब कुछ बढ़िया से चलने का ये मतलब ये क़तई नहीं है कि यहां चुनौतियां नहीं हैं. बांग्लादेश में दो प्रमुख राजनीतिक पार्टियों के बीच तीखी प्रतिद्वंद्विता है. बांग्लादेश की सियासत में दो महिलाओं शेख हसीना और पूर्व प्रधानमंत्री ख़ालिदा ज़िया का प्रभुत्व रहा है.
जब बांग्लादेश पूर्वी पाकिस्तान था तब दोनों ही नेताओं के परिवारों की बांग्लादेश की आज़ादी में अहम भूमिका रही. पिछले तीन दशकों में दोनों महिलाएं सत्ता में आती-जाती रही हैं. इसके साथ ही दोनों जेल में भी रहीं. 
बांग्लादेश की सफलता में रेडिमेड कपड़ा उद्योग की सबसे बड़ी भूमिका मानी जाती है. कपड़ा उद्योग बांग्लादेश के लोगों को सबसे ज़्यादा रोज़गार मुहैया कराता है. कपड़ा उद्योग से बांग्लादेश में 40.5 लाख लोगों को रोज़गार मिला हुआ है.
2018 में बांग्लादेश के कुल निर्यात में रेडिमेड कपड़ों का योगदान 80 फ़ीसदी रहा. बांग्लादेश में कपड़ा उद्योग के लिए 2013 में राना प्लाज़ा आपदा किसी बड़े झटके से कम नहीं थी.
कपड़ों की फ़ैक्ट्री की यह बहुमंजिला इमारत गिर गई थी और इसमें 1,130 लोग मारे गए थे. इसके बाद कपड़े के अंतरराष्ट्रीय ब्रैंड कई तरह के सुधारों के लिए मजबूर हुए. 
2018 में चीन ने बांग्लादेश के ढाका स्टॉक एक्सचेंज का 25 फ़ीसदी हिस्सा ख़रीद लिया था. इसे ख़रीदने की कोशिश भारत ने भी की थी कि लेकिन चीन ने इसकी ज़्यादा क़ीमत चुकाई और भारत के हाथ से यह सौदा निकल गया था. बांग्लादेश पाकिस्तान के बाद चीन से सैन्य हथियार ख़रीदने वाला दुनिया का दूसरा सबसे बड़ा देश है. शेख हसीना भी इस बात को मानती हैं कि चीन इस इलाक़े में बड़ी भूमिका निभा रहा है.
बांग्लादेश कई मोर्चों पर न केवल पाकिस्तान से आगे निकल चुका है बल्कि भारत को भी पीछे छोड़ रहा है. बाल मृत्यु दर, लैंगिक समानता और औसत उम्र के मामले में बांग्लादेश भारत को पीछे छोड़ चुका है.
संयुक्त राष्ट्र के आंकड़ों के अनुसार 2013 में बांग्लादेश की प्रति व्यक्ति आय 914 डॉलर थी जो 2016 में 39.11 फ़ीसदी बढ़कर 1,355 डॉलर हो गई. इसी अवधि में भारत में प्रति व्यक्ति आय 13.80 फ़ीसदी बढ़ी और 1,706 डॉलर तक पहुंची.
पाकिस्तान में इसी अवधि में 20.62 फ़ीसदी की बढ़ोतरी हुई और 1,462 डॉलर पर पहुंच गई. कहा जा रहा है कि अगर बांग्लादेश इसी गति से प्रगति करता रहा तो 2020 में भारत को प्रति व्यक्ति आय के मामले में भी पीछे छोड़ देगा.
दुनिया भर में जेनरिक दवाइयों के निर्माण में भारत का नाम है लेकिन बांग्लादेश इस क्षेत्र में चुनौती देने की कोशिश कर रहा है. अल्पविकसित देश का दर्जा होने के कारण बांग्लादेश को पेटेंट के नियमों से छूट मिली हुई है.
इस छूट के कारण बांग्लादेश जेनरिक दवाइयों के निर्माण में भारत को चुनौती देने की कोशिश कर रहा है. बांग्लादेश जेनरिक दवाइयों के निर्माण में दूसरा सबसे बड़ा देश बन गया है और 60 देशों में इन दवाइयों का निर्यात कर रहा है.
बांग्लादेश ख़राब आधारभूत ढांचा के कारण कई मामलों में पिछड़ जाता है. हालांकि चीन कई मोर्चों पर बांग्लादेश को वन बेल्ट वन रोड परियोजना के तहत मदद कर रहा है. चीन बांग्लादेश के कई बड़े प्रोजेक्टों में आर्थिक मदद मुहैया करा रहा है.
चीन पद्मा नदी पर चार अरब डॉलर का एक ब्रिज रेलवे लाइन बना रहा है जो मुल्क के दक्षिणी-पश्चिमी और उत्तरी-पूर्वी इलाक़ों को जोड़ेगा. चीन ने बांग्लादेश को 38 अरब डॉलर का क़र्ज़ देने की प्रतिबद्धता जताई है.
चीन भारी क़र्ज़ मुहैया कराने के कारण आलोचना झेल रहा है कि छोटे देशों को क़र्ज़ों के दुष्चक्र में फंसा रहा है. ऐसा श्रीलंका और पाकिस्तान दोनों के लिए कहा जा रहा है. हालांकि बांग्लादेश में इस आलोचना को लेकर बहुत हलचल नहीं है.


<|endoftext|>

ट्रंप ने डेमोक्रेटिक पार्टी के नेताओं के लिए अभद्र भाषा का प्रयोग करते हुए उन पर बेईमानी का आरोप लगाया है और उन्हें देशद्रोही तक कहा है.
कांग्रेस की एक समिति ने ट्रंप पर लगे आरोपों से संबंधित सभी दस्तावेज़ों की मांग की है. ट्रंप पर यूक्रेन के राष्ट्रपति से हुई बातचीत में उन पर एक डेमोक्रेट नेता और उनके बेटे के ख़िलाफ़ भ्रष्टाचार की जांच शुरु करने का दवाब डालने का आरोप है.
ट्रंप इन आरोपों से लगातार इनकार करते रहे हैं.
डेमोक्रेट नेताओं ने इस जांच का बचाव करते हुए इसे निष्पक्ष रूप से पूरा कराने का वादा किया है.
DEMOCRATS WANT TO STEAL THE ELECTION! #KAG2020 pic.twitter.com/hz6fWLId3L
राष्ट्रपति डोनल्ड ट्रंप के ख़िलाफ़ महाभियोग मामले में जांच शुरु हो चुकी है. उन पर अपने एक प्रतिद्वंदी के ख़िलाफ़ साजिश का आरोप लगाया गया है. जांच में आरोप सही पाए जाने पर ट्रंप को उनके पद से हटाया जा सकता है.
ये विवाद इसी साल 25 जुलाई को राष्ट्रपति के दफ्तर के किए गए एक फ़ोन कॉल से जुड़ा है. इस फ़ोन कॉल की पूरी जानकारी एक व्हिसलब्लोअर ने मांगी थी.
ये व्हिसलब्लोअर एक अमरीकी अधिकारी थे जिनकी शिकायत को बाद में "तत्काल ध्यान में लेने योग्य" और विश्वसनीय माना था. डेमोक्रेट सांसदों ने उनकी शिकायत की कॉपी को संसद में पेश करने की मांग की.
इसके बाद अमरीकी संसद के निचले सदन प्रतिनिधि सभा की स्पीकर नैन्सी पलोसी ने राष्ट्रपति ट्रंप के ख़िलाफ़ महाभियोग की प्रक्रिया शुरू करने की घोषणा की.
ट्रंप पर आरोप है कि यूक्रेन के राष्ट्रपति व्लोदिमीर ज़ेलेन्स्की के साथ फ़ोन पर हुई इस बातचीत में उन्होंने ज़ेलेन्स्की पर दबाव डाला कि वो जो बाइडेन और उनके बेटे के ख़िलाफ़ भ्रष्टाचार के दावों की जाँच करवाएं.
जो बाइडेन डेमोक्रेटिक पार्टी से नेता हैं और अगले साल होने वाले राष्ट्रपति चुनाव में पार्टी के उम्मीदवार हो सकते हैं. इसका मतलब ये है कि वो चुनाव में राष्ट्रपति ट्रंप के प्रतिद्वंदी हो सकते हैं. बाइडेन के बेटे यूक्रेन की एक गैस कंपनी में काम करते थे.
अब तक इस मामले में बाइडेन के ख़िलाफ़ कोई सबूत सामने नहीं आया है.
डेमोक्रेट नेताओं का आरोप है कि यूक्रेन के नए राष्ट्रपति ज़ेलेन्स्की जिस वक्त सत्ता में आए थे उस वक्त ट्रंप ने यूक्रेन को दी जाने वाली मदद को रोकने का फ़ैसला किया था.
उनका कहना है कि ट्रंप खुद के फायदे के लिए 2020 में होने वाले अमरीकी राष्ट्रपति चुनावों में यूक्रेन के हस्तक्षेप की कोशिश कर रहे थे. 
“Schiff, House Intel Chairman, Got Early Account of Whistle-Blower’s Accusations” SCHIFF IS A FRAUD! https://t.co/BNXiq5dsXg pic.twitter.com/PHdh8PBTGb
बुधवार को फिनलैंड के राष्ट्रपति साउली नीनिस्तो के साथ एक साझा प्रेस वार्ता में ट्रंप ने बाइडेन और उनके बेटे को "जानबूझ कर भ्रष्टाचार करने वाला" कहा.
उनकी नाराज़गी उतरी हाउस इंटेलिजेंस कमिटि के चेयरमैन एडम शिफ़ पर जिन्हें उन्होंने "शिटिंग शिफ़" यानी पाला बदलने वाला और "छोटा व्यक्ति" कहा. उन्होंने कहा कि "उन्हें अपमान में अपने कार्यालय क इस्तीफ़ा दे देना चाहिए."
उन्होंने कहा कि "देशद्रोह के लिए शिफ़ की जांच होनी चाहिए."
ट्रंप ने आरोप लगाया कि व्हिसिलब्लोअर की शिकायत लिखने में शिफ़ ने उनकी मदद की है. हालांकि ट्रंप ने अपने इस आरोप के समर्थन में किसी तरह के कोई सबूत पेश नहीं किए.
अमरीकी राष्ट्रपति ने अपने ख़िलाफ़ लाई गई शिकायत को खारिज करने की मांग की और संवाददाताओं से कहा कि केवल "वैध" व्हिसलब्लोअर को ही सुरक्षा दी जानी चाहिए.
ट्रंप ने कहा, "इस देश को पता लगाने की ज़रूरत है कि ये व्यक्ति कौन है क्योंकि मुझे लगता है कि ये कोई जासूस है."
उन्होंने कहा कि उनके ख़िलाफ़ चलाई जा रही पूरी जांच "धोखा" है और ये "अमरीकी लोगों के साथ किया जा रहा अपराध है". उन्होंने कहा कि वो इस जांच में पूरी तरह कांग्रेस से सहयोग करेंगे.
रॉयटर्स समाचार एजेंसी के एक संवाददाता ने उनसे सवाल किया कि कौन सी बात को वो देशद्रोह मानते हैं. इस सवाल के उत्तर में ट्रंप ने कहा कि "कई लोगों का मानना है कि मैं एक स्थिर चरित्र का व्यक्ति हूं" और जिन लोगों ने रूस के ख़िलाफ़ जांच में हिस्सा लिया "उनके ख़िलाफ़ कई कानूनी कदम उठाए जाएंगे."
पत्रकाक के और सवाल पूछने पर ट्रंप ने उनके सवालों को खारिज करते हुए कहा कि,"अशिष्ट मत बनिए."
इससे पहले ट्रंप ने सोशल मीडिया पर हाउस ऑफ़ रिप्रेज़ेन्टेटिव की स्पीकर और डेमोक्रेटिक नेता नैन्सी पेलोसी और ऐडम शिफ़ पर आरोप लगाया कि उनका ध्यान "बकवास बातों" पर है.
ट्रंप ने कहा कि पेलोसी को अपने खुदके शहर सेन फ्रांसिस्को पर ध्यान देने क ज़रूरत है जो बेघरों का ठिकाना है और "तंबुओं का शहर" बन गया है. 
The Do Nothing Democrats should be focused on building up our Country, not wasting everyone’s time and energy on BULLSHIT, which is what they have been doing ever since I got overwhelmingly elected in 2016, 223-306. Get a better candidate this time, you’ll need it!
डेमोक्रेट नेताओं ने व्हाईट हाउस पर आरोप लगाया है कि वो कांग्रेस की पूछताछ में रोड़े अटका रहे हैं और किए गए अनुरोधों को रिकॉर्ड करने में आनाकानी कर रहे हैं. इस कारण मामले में इसी सप्ताह मेमो भी दिया गया है.
हाउस ओवरसाइट समिति के अध्यक्ष एलिजा कमिंग्स ने इस मेमो के बरे में कहा है कि वो "इस कदम को हल्के में नहीं लेते."
उन्होंने कहा, "बीते कई सप्ताहों में समिति की कोशिश रही कि नके अनुरोधओं का स्वेच्छा से पालन हो और उन्हें रिकॉर्ड किया जाए, लेकिन व्हाइट हाउस समिति को जवाब देने से इनकार कर दिया है."
इस मेमो में व्हाइट हाउस के चीफ़ ऑफ स्टाफ़ मिक मुलवाने से राष्ट्रपति ट्रंप और यूक्रेन के राष्ट्रपति के फ़ोन कॉल से जुड़े सभी प्रकार के दस्तावेज़ों की मांग की गई है.
बुधवार को ऐडम शिफ़ और नैन्सी पेलोसी ने एक साझा प्रेस वार्ता कर महाभियोग की प्रक्रिया का बचाव किया. शिफ़ ने कहा, "हम यहां बेवकूफ़ी नहीं कर रहे हैं."
दोनों नेताओं ने कहा कि डेमोक्रेट नेता चाहते हैं कि ये जांच जल्द ख़त्म हो.
उन्होंने व्हिसलब्लोअर के ख़िलाफ़ दिए ट्रंप के बयान को "सीधे तौर पर गवाह को डराने की कोशिश" और "हिंसा के लिए उकसाना" करार दिया.
शिफ़ ने एक बयान जारी कर कहा है कि ट्रंप के उस आरोप का खंडन किया कि समिति को पहले ही व्हिसलब्लोअर का शिकायत मिल गई थी. उन्होंने कहा कि समिति को ना तो पहले व्हिसलब्लोअर की शिकायत मिली थी न ही उन्होंने इस पर पहले विचार किया था.
महाभियोग के प्रस्ताव स्वीकार होने पर अमरीकी संविधान के मुताबिक़ राष्ट्रपति को देशद्रोह, रिश्वत और दूसरे संगीन अपराधों में महाभियोग का सामना करना पड़ता है.
अमरीका में महाभियोग की प्रक्रिया हाउस ऑफ रिप्रेज़ेंटेटिव्स से शुरू होती है और इसे पास करने के लिए साधारण बहुमत की ज़रूरत पड़ती है.
इस पर सीनेट में एक सुनवाई होती है लेकिन यहां महाभियोग को मंजूरी देने के लिए दो तिहाई बहुमत की ज़रूरत पड़ती है.
अमरीकी इतिहास में अभी तक किसी भी राष्ट्रपति को महाभियोग के जरिए हटाया नहीं जा सका है. अब तक केवल दो राष्ट्रपतियों को ही इसका सामना करना पड़ा है.
हालिया मामला अमरीका के 42वें राष्ट्रपति बिल क्लिंटन का रहा. एक व्यापक जूरी के समक्ष झूठी गवाही देने और न्याय में बाधा डालने के मामले में उन्हें महाभियोग का सामना करना पड़ा था.
जॉनसन के ख़िलाफ़ 1868 में हाउस में महाभियोग लाया गया था. जॉन्सन का मामला बिल क्लिंटन से बिल्कुल उलट था. जॉनसन का महाभियोग महज एक वोट से बच गया था.


<|endoftext|>

मगर इसी चीन को दुनिया की सबसे बड़ी आर्थिक शक्तियों में शामिल होने में 70 से भी कम साल लगे. मंगलवार को चीन ने अपनी स्थापना की 70वीं वर्षगांठ मनाई और तियेनएनमेन चौक पर देश की आर्थिक और सामरिक शक्ति का प्रदर्शन किया.
लेकिन ग़रीब देश से आर्थिक सुपर पावर बनने के बदलाव के इस सफ़र में आज का चीन क्या वही चीन रह पाया है जिसका सपना पूंजीवाद के प्रबल आलोचक रहे चेयरमैन माओ ने देखा था?
चीन के संस्थापक माओत्से तुंग ने एक अक्टूबर 1949 को बीजिंग के तियेनएनमेन स्कवेयर में जमा जनता के सामने चीनी जनवादी गणराज्य के गठन के समय कहा था, "चीनी जनवादी गणराज्य और केंद्रीय जनवादी सरकार की आज स्थापना होती है. हमारी सरकार पूरे देश के लोगों की एकमात्र वैध सरकार है जो चीनी जनवादी गणराज्य का प्रतिनिधित्व करती है."
इस सवाल के जवाब में चीन मामलों की जानकार और दिल्ली के जवाहर लाल नेहरू विश्वविद्यालय की प्रोफ़ेसर अलका आचार्य कहती हैं कि चीन में कम्युनिज़म का भाव अंश मात्र ही रह पाया है. 
वो कहती हैं, "चीन एक ही मायने में कम्युनिस्ट है कि इस देश का शासन कम्युनिस्ट पार्टी के हाथों में है. इस तरह से उसने साम्यवाद का जामा ओढ़ा हुआ है. मगर इसके असल मायनों और विचारधारा की तलाश करें तो वह चीन में कम ही दिखती है, इसका भाव थोड़ा ही रह गया है." 
अलका आचार्य कहती हैं, " माओ चीन को शक्तिशाली, अमीर और बहुत बड़ी ताक़त के रूप में देखना चाहते थे. यह उनका सपना तो पूरा हुआ है मगर पिछले 40 सालों में चीन ने जो नीतियां अपनाई हैं, वह माओ और उनके क्रांतिकारी साथियों के समाजवाद के सपनों से भिन्न है." 
"माओ का सपना था- समता वाला ऐसा देश जहां सभी लोगों में बराबरी हो, ऊंच-नीच का भाव न हो. वह देश में पूंजीवाद का न्यूनतम भूमिका देखना चाहते थे. यह सोचा गया था कि मज़दूर देश का ढांचा संभालेंगे. किसान और मज़दूर कम्युनिस्ट पार्टी के आधार थे. आज उन्हीं को मुसीबतों का सामना करना पड़ रहा है. न्यू मिडिल क्लास नाम का तबका उभरा है, जिसके पास पैसा है और उपभोक्तावाद में यक़ीन रखता है. ये सभी बातें माओ से दूर-दूर तक मेल नहीं खातीं."
माओत्से तुंग पूंजीवाद के कट्टर विरोधी थे. मगर इन 70 सालों में चीन पूंजीवाद की राह पर चलते हुए दुनिया का सबसे तेज़ी से तरक्की कर रहा देश बन गया है.
चीन के आर्थिक विकास और समृद्धि से पूरी दुनिया हैरान है. बीते साल अक्टूबर में जब कम्युनिस्ट पार्टी का अधिवेशन हुआ था, उसमें राष्ट्रपति शी जिनपिंग की विचारधारा को संविधान में शामिल करते हुए उन्हें चीन के पहले कम्युनिस्ट नेता और संस्थापक माओत्से तुंग के बराबर दर्जा दिया गया था.
चीन की वर्तमान अर्थव्यवस्था इसी 'चीनी विशेषताओं वाले समाजवाद' पर आधारित है, जिसे 'जिनपिंग थॉट' भी कहा जाता है. लेकिन इसका मतलब क्या है और क्या यह कितना सफल रहा है? इस बारे में  हमने दिल्ली की जवाहरलाल नेहरू यूनिवर्सिटी के प्रोफ़ेसर स्वर्ण सिंह से बात की. 
वो कहते हैं, "चीन आज अपने आपको एक सोशलिस्ट इकॉनमी विद चाइनीज़ कैरक्टरस्टिक्स के नाम से जानना चाहता है. यानी जिसमें मार्केट में एक सीमित आज़ादी के साथ सरकार का कड़ा रेग्युलेशन है. यह एक यूनीक मॉडल है और लगता है कि यह सफल रहा है. रूस या सोवियत संघ की सेंट्रल प्लैनिंग हो या फिर पश्चिमी देशों के मुक्त बाज़ार, दोनों को झटके लगे हैं. मगर चीन की आर्थिक वृद्धि की दर टिकाऊ रही है. 50 के दशक में चीन के संस्थापकों का यही सपना था, यह कहना मुश्किल है मगर चीन की आर्थिक सफलता को कम से कम झुठलाया नहीं जा सकता."
जिस समय कम्युनिस्ट पार्टी चीन में सत्ता में आई थी, देश बहुत ज़्यादा ग़रीब था. न तो इसके अन्य देशों के साथ कूटनीतिक रिश्ते थे और न कोई ट्रेडिंग पार्टनर.
माओत्से तुंग ने 1976 में अपनी मौत तक 27 सालों तक चीन का नेतृत्व किया और उन्होंने देश की आत्मनिर्भरता पर ही ज़ोर दिया. उन्होंने 1950 के दशक में 'ग्रेट लीप फॉरवर्ड' के तहत चीन की कृषि आधारित अर्थव्यवस्था के औद्योगिकरण की कोशिश की. फिर कम्युनिस्ट पार्टी में अपने प्रतिद्वंद्वियों से मुक्ति पाने के इरादे से 1966 से 1976 तक सांस्कृतिक क्रांति चलाई.
माओ के निधन के बाद सत्ता में आए डांग शाओपिंग, जिन्होंने सुधारवादी क़दम उठाते हुए चीन की अर्थव्यवस्था को नई शक्ल देने की कोशिश की थी.
प्रोफ़ेसर अलका आचार्य बताती हैं कि चीन को माओ से लेकर जिनपिंग वाले दौर में पहुंचाने में डांग शाओपिंग की भूमिका अहम रही है. 
"माओ ने चीन को लिबरेशन दिया था और शाओपिंग के बारे में कहा जाता है कि उन्होंने चीन को अमीर बना दिया. शाओपिंग ने गद्दी संभालते ही सुधार लाते हुए चीन का कायापलट कर दिया. उनके लाए सुधार माओ के राजनीतिक आर्थिक विकास के सिद्धांतों से अलग होते चले गए और चीन में मार्केट का रोल बढ़ता गया. उनका एक कथन है- सोशलिज़्म कैन नॉट भी बिल्ट ऑन पोवर्टी यानी ग़रीबी के आधार पर समाजवादी व्यवस्था नहीं बनाई जा सकती."
माओ ने तरक्की के साथ-साथ सामाजिक रिश्तों को भी समतावादी करने और आत्मनिर्भरता के दम पर ढालने पर ज़ोर दिया था मगर शाओपिंग ने उस फ़ोकस को शिफ़्ट करके सिर्फ़ ग्रोथ पर जोर देना शुरू किया. 
उनका विचार था कि एक बार ग्रोथ हो जाए तो बाक़ी चीज़ें संभल जाएंगी. मगर प्रोफ़ेसर अलका आचार्य कहती हैं अब हालात यह हैं चीन सबसे विषम समाज हो गया है और उसकी नीतियों से न सिर्फ़ एकतरफ़ा ग्रोथ हो रही बल्कि पर्यावरण वगैरह पर भी असर पड़ रहा है.
आर्थिक नीतियों का जो ढांचा डांग शाओपिंग ने खड़ा किया था, आगे भी उसी आधार पर नीतियां बनीं. डांग शाओपिंग के दौर में किसानों को अपनी ज़मीनों पर खेती करने की सुविधा दी गई जिससे खाने-पीने का संकट कम हुआ और लोगों का जीवन स्तर सुधरा.
फिर जब 1979 में अमरीका और चीन के कूटनीतिक रिश्ते स्थापित हुए और विदेशी निवेश का रास्ता खुला तब सस्ते मज़दूरों और सस्ती जगहों का फ़ायदा उठाने के लिए ख़ूब निवेश आया. 
साल 2001 में चीन जब विश्व व्यापार संगठन में शामिल हुआ और इसकी आर्थिक तरक्की की रफ़्तार और बढ़ गई. जल्द ही चीनी सामान दुनिया भर में मिलने लगा. ये दुनिया की ज़रूरत की चीज़ों को तैयार करने वाला कारखाना बन गया.
प्रोफ़ेसर स्वर्ण सिंह बताते हैं कि किस तरह से चीन ने साम्यवाद को नई परिभाषा दी है, "मार्क्स का दर्शन था कि मज़दूरों की क्रांति अपने आप आनी थी. उनका विचार था कि जब पूंजी कुछ हाथों में रुकती जाएगी तो ज़्यादातर लोग कमज़ोर हो जाएंगे और क्रांति होगी. मगर ऐसा नहीं हुआ. इसीलिए सोवियत संघ के गठन के समय लेनिन को एक पार्टी बनानी पड़ी. जब माओ ने चीन में क्रांति की, तब वहां पूंजीवाद नहीं था. वहां किसान थे. तो चीन ने साम्यवाद को नई परिभाषा दी. फिर आज वहां पूंजीवादियों को भी शामिल किया जा रहा है."
प्रोफ़ेसर स्वर्ण सिंह बताते हैं, "चीन की 70वीं सालगिरह में एक झांकी आंत्रप्नन्यर्स की भी थी. माओ की सोच थी मज़दूरों को अहमियत देने की. उस सोच से चीन अब बड़े आंत्रप्रन्यर्स को सेलिब्रेट करने तक पहुंच गया है. ज़ाहिर है, बदलाव आया है. अगर इसकी सफलता की बात करें तो आर्थिक वृद्धि की रफ़्तार में तो यह सफल नज़र आती है."
पिछले 40 सालों में चीन ने अपने यहां निवेश बढ़ाने के लिए और व्यापार के नए रास्ते तलाशने के लिए कई सारे सुधार किए हैं. इस तरह से वह अपने देश में लाखों लोगों को ग़रीबी से निकालने में भी कामयाब हुआ है.
मगर यह इस तेज़ी से तरक्की कर रहे देश की सफलता की कहानी का एक ही पहलू है. 
अचानक आई समृद्धि ने असमानता में भी बढ़ोतरी की है. चीन मामलों के जानकार और जेएनयू के प्रोफ़ेसर स्वर्ण सिंह के मुताबिक़, "फ़्री मार्केट के कारण चीन को यह तीन चार दशकों में आर्थिक वृद्धि का जो इंजेक्शन लगा है, उससे विषमता बढ़ी है."
प्रोफ़ेसर स्वर्ण सिंह बताते हैं कि चीन को लगता है कि हर समस्या का समाधान आर्थिक विकास से हो जाएगा, मगर ये सोच पूरी तरह ठीक नहीं कही जा सकती.
"जो सशक्तीकरण से लाभान्वित हैं,  वे अपने अधिकारों को लेकर जागरूक हुए हैं और अपनी बात कहना चाहते हैं. चीन को लगता है कि हॉन्ग कॉन्ग में चल रहे प्रदर्शन या फिर वीगरों को लेकर आ रही समस्या, ये आर्थिक तरक्की आने से हट जाएंगी. 70वीं वर्षगांठ पर जिनपिंग ने अपने भाषण में भी यही कहा कि हम सभी लोगों को समृद्ध करेंगे. मकाऊ और हॉन्ग कॉन्ग को लेकर कहां कि वहां समृद्धि के साथ स्थिरता भी बनाए रखेंगे."
"चीन को लगता है कि समृद्धि आने से लोगों की परेशानियां और चिंताएं ख़त्म हो जाएंगी जबकि दूसरे देश ऐसा नहीं मानते. पश्चिमी देशों का नज़रिया है कि आदमी की ज़रूरतें उसकी आर्थिक ज़रूरतें से परे होती हैं. वहां रहने, जीने और बोलने की आज़ादी को आर्थिक समानता से आगे माना गया है. पश्चिमी देशों का मानना है कि आर्थिक प्रगति करके सब ठीक करने का चीन के दृष्टिकोण के नतीजे बहुत अच्छे निकलने की संभावना कम है."
दिल्ली की जवाहरलाल नेहरू यूनिवर्सिटी की प्रोफ़ेसर अलका आचार्य कहती हैं कि आर्थिक समृद्धि के साथ-साथ आई इस विषमता के कारण चीन के मौजूदा नेतृत्व के सामने कई चुनौतियां खड़ी हो गई हैं और उससे निपटने के लिए माओ के नाम और राष्ट्रवाद का सहारा लिया जा रहा है. 
यह बात मंगलवार को दिए गए शी जिनपिंग के भाषण में भी दिखी.
अलका आचार्य कहती हैं, "वह अब देश को आगे बढ़ाने के लिए राष्ट्रवाद का सहारा ले रहे हैं. वह जानते हैं कि समाज में अनरेस्ट भी है और ऐसा नहीं है कि लोग परेशान नहीं हैं. कहीं-कहीं वे काफ़ी बेहाल हैं. ऐसे में शी जिनपिंग ख़ुद को माओ के बराबर नेता के तौर पर प्रोजेक्ट करने की कोशिश कर रहे हैं. वह कई बातों में माओ का ज़िक्र करके उनके बहाने समर्थन जुटाने की कोशिश कर रहे हैं." 
सीमित आज़ादी वाले बाज़ार के बावजूद जिस तरह से चीन ने आर्थिक प्रगति की है, वह पूरी दुनिया के लिए मिसाल है. डांग शाओपिंग की ग्रोथ आधारित रणनीति को हर नेता ने अपने हिसाब से आगे बढ़ाने की कोशिश की है और उसमें वे काफ़ी हद तक सफल भी हुए हैं.


<|endoftext|>

उन पर ब्रॉक टर्नर नाम के एक शख़्स ने यौन शोषण के इरादे से हमला किया था.
नशे में धुत एक लड़की के यौन उत्पीड़न और रेप करने की कोशिश के जुर्म में टर्नर को 6 महीने की जेल हुई थी. उसने तीन महीने की सज़ा काटी और तीन साल के लिए उसे निगरानी में रखा गया. निगरानी की ये मियाद इसी महीने के अंत में पूरी हो रही है.
आरोन पर्स्की नाम के जज ने टर्नर को अच्छे चरित्र का व्यक्ति बताया था. जज ने इतनी कम सज़ा के लिए ये तर्क दिया था कि वो शराब पी रहा था और उसी के नशे में ये जुर्म किया था. हालांकि बाद में जज पर्स्की को उनके पद से हटा दिया था. घटना के वक़्त जो मीडिया कवरेज हुई, उसमें इस बात पर बहुत ज़ोर था कि आरोपी बूर्सू टर्नर एक शानदार तैराक हैं.
लेकिन हम शनल मिलर के बारे में क्या जानते हैं? शायद आपने अब तक उसके बारे में ज़्यादा न सुन रखा हो. शनल मिलर, एमिली डो का ही काल्पनिक नाम है जो उन्होंने अपनी पहचान छिपाने के लिए रखा था. जब उन्होंने अपने ऊपर हमला करने वाले ब्रॉक टर्नर को संबोधित करते हुए अपनी आपबीती का एक बयान जारी किया था, तो वो वायरल हो गया था. तब लोग उन्हें एमिली डो के नाम से ही जानते थे.
ये वो बातें हैं जो आप को शनल के बारे में जाननी चाहिए.
वो एक बहादुर, बेबाक और साफ़ग़ोई से बात कहने वाली महिला हैं. उन्होंने साहित्य में स्नातक की डिग्री ली है और अपनी लिखी किताब 'नो माई नेम (Know My Name)' के लिए जानी जाती हैं. वो आधी चीनी हैं. उनका चीनी नाम झैंग शाओ शा है.
वो एक क़ाबिल कलाकार हैं, जिन्हें बच्चों की किताबों में ड्राइंग से स्केच बनाना पसंद हैं. उन्होंने मिट्टी के बर्तन बनाने की कला भी सीखी है. और स्टैंड-अप कॉमेडी भी कर चुकी हैं.
शनल को कुत्तों से बहुत प्यार है. वो मिज़ाज से शर्मीली भी हैं और मज़ाक़िया भी हैं.  शनल किसी की बेटी हैं, किसी की दोस्त हैं, किसी की बहन हैं तो किसी की गर्लफ़्रैंड हैं. वो कुछ और भी हो सकती थीं.
शनल की यादें उनकी आज़माइशों से पैदा हुए ग़ुस्से से भरी हैं. अपने सैन फ्रांसिस्को के घर में बैठ कर बातें करते हुए 27 वर्षीय शनल कहती हैं कि, "मैं उस दौर से गुज़री हूं जब सुबह उठने का मन नहीं होता था. मन करता था कि इतनी गहरी नींद आ जाए कि फिर आंख ही ना खुले. हर तरफ़ अंधेरा था. आगे कोई रास्ता नज़र नहीं आता था."
"मैं ना तो ड्रॉइंग बनाती थी. ना कुछ लिखने का मन होता था. ऐसा लगता था कि ज़िंदगी जीने का मक़सद ही ख़त्म हो गया था. मुझे इस दौरान उन लड़कियों के दर्द और तकलीफ़ का एहसास हुआ, जो यौन हिंसा की घटनाओं से गुज़री हैं. मन में सवाल उठता रहता है कि कैसे हमने अपने साथ ये सब होने दिया."
शनल बड़ी मज़बूती से अपने तजुर्बे साझा करती हैं. लेकिन अपने बुरे दौर को याद करके उनकी ज़ुबान जज़्बाती हो जाती है. वो बातें साफ़-साफ़ करती हैं लेकिन आवाज़ में डर और गुस्से की लरज़ होती है. उन्हें इस नाइंसाफ़ी पर गुस्सा आता है कि कैसे सारी दुनिया में महिलाओं को ऐसे दौर से गुज़रना पड़ रहा है और सब ख़ामोश हैं. लोगों को ये एहसास तक नहीं होता कि एमिली डो होना होता क्या है.
शनल कहती हैं, "दुनिया भर में ऐसी अनगिनत लड़कियां हैं जो अपना कल संवारने का जज़्बा रखती हैं. जिनकी आंखों में अपनी क़ाबिलियत के बूते क़िस्मत चमकाने के सपने हैं. जो दुनिया को बहुत कुछ दे सकती हैं लेकिन उनके साथ ये सब हो जाता है."
"वो जब घर लौटती हैं, तो शर्मिंदगी साथ लाती हैं और उसे अकेले ही घूंट-घूंट पीती हैं. शर्मिंदगी और पछतावा उन्हें अंदर ही अंदर खा जाते हैं. फिर वो सोचती हैं अगर उन्होंने ख़ुद को घर की चार दीवारी में ही रखा होता तो सब ठीक रहता. अगर वो मुंह नहीं खोलतीं, ख़ामोश रहती तो शायद सब ठीक होता."
वो आगे कहती हैं, "शायद उन्हें हक़ ही नहीं कि उन्हें किसी का प्यार मिले, कोई प्यार से उन्हें गले लगाए. उनके साथ रोमांस करे. हम पछतावे में अपने अंदर नकारात्मक सोच पलने देते हैं."
"हम ये नहीं कहते कि नहीं, हमें भी जीने का हक़ है. हम भी एक बेहतर भविष्य के हक़दार हैं. और आख़िर में यौन हिंसा की शिकार लड़कियां ये मान बैठती हैं कि शायद उन्हें मोहब्बत पाने का हक़ ही नहीं है." 
शनल के साथ जब ये हादसा हुआ तो वो यूनिवर्सिटी की छात्रा नहीं थीं. वो अपनी ग्रेजुएशन पहले ही पूरी कर चुकी थीं. उनकी छोटी बहन वीकेंड पर घर आई थीं. उन्होंने छोटी बहन से भी पार्टी में चलने को कहा था.
शनल की कहानी ने कैंपस रेप की घटना को सुर्ख़ियों में ला दिया. वो स्टैनफोर्ड यूनिवर्सिटी में बदलाव देखना चाहती थीं. जैसे कि स्टैनफोर्ड यूनिवर्सिटी के कैंपस में फोरेंसिक जांच नहीं हो सकती. इसके लिए पीड़ितों को 40 मील का सफ़र तय करना पड़ता है.
वो सवाल उठाती हैं कि, "क्या आप ऊबर की कैब में 40 मिनट तक किसी अजबनी के साथ वक़्त बिता सकते हैं? वो भी उन्हीं कपड़ों में जिन्हें पहने हुए आप यौन हिंसा के शिकार हुए? क्या आप अपने दोस्तों को मैसेज कर के वहां बुला सकते हैं?" 
शनल की आपबीती पढ़ने के बाद बहुत सी महिलाएं अपने साथ हुए ऐसे हादसों की कहानी लेकर आगे आईं. RAINN- अमरीका की सबसे बड़ी संस्था है जो बलात्कार, यौन उत्पीड़न और पारिवारिक यौन उत्पीड़न के ख़िलाफ़ आवाज़ उठाती है.
इसकी रिपोर्ट के मुताबिक़ अमरीका में हर छठवीं लड़की रेप या रेप की कोशिश का शिकार होती. हर 92 सेकेंड में एक लड़की का यौन उत्पीड़न हो रहा है. हैरत की बात है कि हज़ार में से 995 कुकर्मी आज़ाद घूमते रहते हैं.
शनल कहती हैं कि ऐसी घटना के बाद अक्सर कहा जाता है, "अरे, रिपोर्ट क्यों नहीं लिखाई? आगे आकर सबको बताया क्यों नही?"
जबकि सच ये है कि शिकायत दर्ज कराने का कोई सिस्टम ही नहीं है. शनल के केस में टर्नर को जेल तो हुई थी, पर उसके जुर्म को बलात्कार के तौर पर पेश नहीं किया गया था. लेकिन इस केस के बाद कैलिफ़ोर्निया में क़ानून बदल गया. 
शनल की वकील अलालेह कियानर्सी बताती हैं कि अब नए क़ानून के मुताबिक़ अगर नशे की हालत या बेहोशी में किसी के साथ ज़बरदस्ती की जाती है, तो उस जुर्म के लिए तीन साल जेल की सज़ा लाज़मी है. इसके अलावा एक नया क़ानून और बनाया गया जिसमें विस्तार से रेप की परिभाषा लिखी गई है.
शनल कहती हैं कि बलात्कार की परिभाषा जो भी हो, किसी बेहोश या नशे की शिकार महिला के शरीर के भीतर क्या डाला जा रहा है, इससे क्या फ़र्क़ पड़ता है.
कोर्ट की कार्रवाई ने शनल को पूरी तरह झकझोर कर रख दिया था. वो अंदर एक ख़ालीपन महसूस कर रही थीं. ऐसा लगता है कि उनके किरदार को ही सज़ा सुना दी गई है. मुजरिम ब्रॉक टर्नर को सज़ा सुनाए जाने के बाद जब शनल की वकील ने उनसे उनकी आपबीती दुनिया को बताने की इजाज़त मांगी, तो शनल ने सोचा कि कम्यूनिटी फ़ोरम या किसी स्थानीय अख़बार की वेबसाइट पर खबर छप कर ख़त्म हो जाएगी. ये कभी नहीं सोचा था कि इसका इतना व्यापक असर होगा.
उनकी आपबीती सबसे पहले बज़फीड में प्रकाशित हुई थी. महज़ चार दिन में इसे एक करोड़ दस लाख व्यूज़ मिले थे. शनल को हज़ारों ख़त भेजे गए और दुनिया भर से तोहफ़े मिले. शेनल ने इन सभी को पढ़ा था.
शनल कहती हैं कि लोगों के इस प्यार ने उन्हें ख़ुद को फिर से जानने और पहचानने का मौक़ा दिया. शनल को एक ख़त व्हाइट हाउस से भी गया था. उस वक़्त के अमरीकी उप-राष्ट्रपति जो बिडेन ने कहा था, "तुमने उन्हें ताक़त दी है जिन्हें लड़ने की ज़रूरत है. मुझे यक़ीन है, तुम ज़िंदगियां बचाओगी."
शनल ने पहचान छिपाकर ही अपनी आपबीती बताई थी. किसी को नहीं पता था कि वो ही एमिली डो हैं. शनल के लिए जब भी कोई मैसेज आता उनके दोस्त उन्हें बढ़ा देते. यहां तक कि शनल की थेरेपिस्ट को भी ये बात पता नहीं थी कि वो ही एमिली डो हैं.
अलबत्ता ये ज़रूर पता था कि वो यौन उत्पीड़न का शिकार हुई हैं. वो शनल से पूछती थीं, "क्या तुमने स्टैनफ़ोर्ड पीड़िता की आपबीती पढ़ी है." 
शनल के केस जैसे और भी बहुत से मामलों की कोर्ट में सुनवाई चलती है. बस हर केस में पीड़ित और आरोपी के नाम बदल जाते हैं. बाक़ी हालात जस के तस ही होते हैं. फिर शनल के केस में ऐसा क्या था कि इसकी गूंज इतने बड़े पैमाने पर सुनाई दी और सरकार को कानून में बदलाव करना पड़ा?
शनल कहती हैं, "मुझे लगता है जब दूसरे लोग अपका दर्द समझने लगते हैं. आपके चारों तरफ़ फैले अंधेरे को समझते हैं. तो, लगता है कि आपके साथ जो कुछ हुआ उसे छुपाने की ज़रूरत नहीं."
वो कहती हैं कि, "जब आप अपने साथ हुए तजुर्बों के बारे में बताते हैं, तो लोग बुरा सा मुंह बनाते हैं और आप से दूर हो जाते हैं. लेकिन, मैं अपने साथ हुई बुरी घटना को खुल कर कह सकी. मैंने बस अपना क़िस्सा बताया और मुझे उसे बताते हुए ज़रा भी शर्मिंदगी नहीं हुई."
कोर्ट की औपचारिकताओं से जूझते हुए शनल ने ये अपनी ज़िम्मदारी समझी कि लोगों को बताया जाए कि ऐसी लड़ाई लड़ना इतना आसान नहीं होता.
शनल कहती हैं, "मेरे पास मेरी यौन उत्पीड़न की फ़ॉरेंसिक एविडेंस किट थी. मेरे पास पुलिस और नर्स थीं. मुझे एक वकील भी मुहैय्या कराया गया था. मेरे पास वो सब था जो कोर्ट में अपनी बात रखने के लिए किसी पीड़ित के पास होने चाहिए. इसके बावजूद मैं जज़्बाती तौर पर पूरी तरह टूट चुकी थी. मैं सोचती थी मेरे पास वो सब है जो मुझे क़ानूनी लड़ाई लड़ने के लिए दरकार है."
"लेकिन जिनके पास ये सब नहीं, वो अपनी लड़ाई कैसे लड़ते होंगे. फिर मैंने इसे अपनी ज़िम्मेदारी समझा कि मैं अपने अनुभव को शब्दों में पिरोऊं और लोगों को बताऊं कि बिना खिड़की वाली कोर्ट की दीवारें कैसी लगती हैं. कैसा लगता है कठघरे में खड़ा होना और बेतुकी पूछताछ का हिस्सा बनना."
किताब लिखने के दौरान ही कोर्ट के तमाम दस्तावेज़ों और हज़ारों पेज वाली उन प्रतिलिपियों तक उनकी रसाई हो पाई, जो उनके सामने नहीं लाए गए थे. उनके परिवार और दोस्तों ने क्या-क्या देखा और सुना था, ये जानकर उन्हें बहुत तकलीफ़ हुई थी.
शेनल कहती हैं, "ये सब बहुत मुश्किल था. बहुत लंबे समय तक तो मैंने इसे दूर रखा. लेकिन फिर मैंने सुकून से सोचा और नए सिरे से इस केस को जानना शुरू किया. मैंने ब्रोक के बारे में बहुत पढ़ा और और बचाव पक्ष की दलीलों को भी पढ़ा. ये सब बहुत दम घोंटू था. शब्दों के माध्यम से मुझे एक बार फिर बेपर्दा और नंगा कर दिया गया था. और ये सब कोर्ट रूम में हो रहा था जहां हर कोई ख़ामोशी से बस सुन रहा था. कोई कुछ कर नहीं रहा था." 
इस हालत ने शनल को गुस्से से भर दिया था. वो डिप्रेशन का शिकार हो गई थीं. लेकिन शनल कहती हैं, "कुछ अच्छे पल भी थे जो मेर साथ थे. कोर्ट से नक़ल की जो कॉपी मुझे मिली थी उसमें लिखी हरेक बात मेरे हक़ में थी. इस कॉपी में से मुझे जो शब्द अच्छे लगे, मैंने उन्हें इकट्ठा किया और फिर से एक नई इबारत लिख डाली और इसने मुझे नई ताक़त दी."
नो माई नेम (Know My Name) किताब शनल की दर्द की दास्तान है. इसमें घटना के बाद शनल के होस में आने से लेकर न्यूज़ रिपोर्ट से जमा की गई उत्पीड़न की एक-एक खबर, परिवार को जानकारी देने और कोर्ट में शनल के संघर्ष की पूरी कहानी है. 
शनल बताती हैं, "किताब लिखने के साथ ही मैंने एक नई दुनिया बनानी शुरू कर दी." शेनल ने ये किताब 2017 में लिखनी शुरू की थी. लेकिन उन्होंने केवल छह महीने पहले ही उन्होंने अपनी पहचान दुनिया को बताई है.
वो कहती हैं कि अपनी पहचान छिपाने का बोझ उनके लिए बहुत बोझिल हो गया था. 90 फ़ीसद लोग जो उन्हें जानते थे, उनकी दूसरी पहचान से अनजान थे. उनके दोस्तों को यही लगता था कि वो अभी भी 9-5 ऑफ़िस जॉब कर रही हैं. उनके पुराने सहकर्मी जमा की गई जानकारियों के टुकड़े उन्हें सुनाते थे. 
शनल कहती हैं, "शुरुआत में अपनी निजता को बनाए रखना बहुत अहम होता है. लेकिन जैसे-जैसे समय बीतता जाता है आप ख़ुद को कमतर और अपमानित महसूस करने लगते हैं. और मेरे ख्याल में मुझे अपना सच पूरी ईमानदारी से जीना चाहिए." 
शनल ने इसी महीने शुरुआत में जब दुनिया को अपनी पहचान बताई तो उन्हें लग रहा था कि एक भूचाल आ जाएगा. लेकिन जैसे ही उन्होंने दुनिया को अपना सच बताया, उन्हें सुकून और ताक़त मिली. वो कहती हैं कि पिछले साढ़े चार साल में ये दिन उनकी ज़िंदगी का सबसे ज़्यादा शांति वाला दिन था. उन्हें अचानक लगा कि जैसे वो आज़ाद हो गई हैं.
टर्नर ने ख़ुद पर लगे सभी आरोपों को नकारा दिया था. शनल को नहीं लगता कि टर्नर को ये एहसास भी है कि उसने क्या किया था. वो कहती हैं कि जब टर्नर को सज़ा सुनाई गई तो उसने माफ़ी के सिर्फ़ 10 वाक्य कहे. इसी से शनल के मन में सवाल उठने लगा कि अगर हमारी अपराधिक न्याय प्रणाली अपराधी को उसकी ग़लती का एहसास तक नहीं करा पाती तो इस सिस्टम का मतलब क्या है. अगर टर्नर ने ख़ुद को बदल लिया होता तो वो भी शायद उसे माफ़ कर देतीं. 
शनल कहती हैं कि, "मेरी दिलचस्पी केवल ख़ुद की बेहतरी में है. और ये समझने में है कि वो इस मामले में रास्ते से भटक गया. ब्रोक टर्नर पर समाज ने कभी इस बात का दबाव नहीं बनाया कि वो आत्ममंथन करे और गंभीरता से ये समझे कि उसने मेरे साथ जो बर्ताव किया है, उसका मेरे ऊपर क्या असर पड़ा है. जिसने मुझे बहुत तकलीफ़ दी."
न्यायाधीश आरोन पर्स्की की आलोचना इसलिए हुई कि उन्होंने टर्नर को मामूली सज़ा सुनाई थी. इसके साथ ही देशव्यापी बहस छिड़ गई कि क्या गोरे और पैसे वाले अमरीकियों के साथ वहां की न्याय प्रणाली अलग तरह का बर्ताव करती है.
स्टैनफोर्ड यूनिवर्सिटी ने अपने बयान में कहा था, "हम शनल मिलर की बहादुरी की तारीफ़ करते हैं कि उन्होंने अपनी दर्द भरी दास्तां सार्वजनिक रूप से सुनाई. हमें इस बात का सख़्त अफ़सोस है कि उन पर स्टैनफोर्ड यूनिवर्सिटी के कैम्पस में यौन हमला हुआ."
"एक यूनिवर्सिटी के रूप में हम यौन हिंसा रोकने के लिए लगातार प्रयास कर रहे हैं और जो भी ज़रूरी क़दम हैं वो उठा रहे हैं, ताकि ऐसे अपराधों से सख़्ती से निपट सकें. इसका अंतिम लक्ष्य हमारे समाज से ऐसे अपराधों को पूरी तरह से मिटाना है."
"यौन हिंसा से निपटने वाली टीम यानी सेक्सुअल असॉल्ट रिस्पॉन्स टीम की सबसे नज़दीकी जगह सैन योस स्थित वैली मेडिकल सेंटर है. हम लंबे समय से ये मानते रहे हैं कि ऐसे निरीक्षण केंद्र की जगह पास होनी चाहिए."
"हमने इस बात का वादा किया है कि हम स्टैनफोर्ड अस्पताल के परिसर में ही यौन पीड़िता के निरीक्षण की सुविधा मुहैया कराने के लिए ज़मीन देंगे. सैंटा क्लारा काउंटी, जो सार्ट प्रोग्राम चलाती है, वो पर्याप्त मात्रा में नर्सो को इस बात की ट्रेनिंग दे रही है कि वो यौन पीड़ितों का मेडिकल परीक्षण कर सकें."
शनल कहती हैं कि, "अगर कोई मुजरिम अपनी करतूतों का पीड़ित पर होने वाले असर को मान ले, तो वो कोई विशेषाधिकार हनन का मामला नहीं है. कई अश्वेत युवा अहिंसक अपराधों के लिए लंबे समय तक जेल में रहते हैं, जैसे कि मॉरियुआना रखने के जुर्म में. ये तो हास्यास्पद है."
उनका कहना है कि, "मैं ये सोचती रह जाती हूं कि आख़िर ऐसी सजाएं दी क्यों जाती हैं. जब आपको अपने जुर्म के लिए जवाबदेह माना जाता है और आप को रियायत नहीं दी जाती. जब आप की करतूतों से किसी पर बुरा असर नहीं पड़ता और ख़ुद आप पर भी इसका कोई असर नहीं होता. मुझे इस बात से ज़्यादा परेशानी होती है कि जब पूरी प्रक्रिया के दौरान इस बात को तवज्जो नहीं दी जाती की पीड़ित भी घटना से पहले अपनी ज़िंदगी में मसरूफ़ थी."
शनल के मुताबिक़, "हर पीड़ित के अपने जीवन के लक्ष्य और एजेंडे होते हैं. और जब भी वो ऐसी घटनाओं की शिकार होती हैं, तो उनकी ज़िंदगी अचानक पटरी से उतर जाती है."
"वो इसे बिल्कुल पसंद नहीं करतीं. फिर जब लोग सवाल उठाते हैं कि उसने इसकी शिकायत नहीं की, तो ऐसा लगता है कि लोग ये कह रहे हैं कि आख़िर वो उस जगह पर अपने काम से गई ही क्यों थी, उसे तो जाना ही नहीं चाहिए था."
ब्रोक टर्नर ने पिछले साल अपनी सज़ा बदलवाने की कोशिश की थी. लेकिन, उसकी अपील ख़ारिज कर दी गई. वो अभी भी यौन हिंसा करने वालों की लिस्ट में शामिल है. ब्रोक टर्नर के स्टैनफोर्ड यूनिवर्सिटी कैम्पस में घुसने पर रोक लगा दी गई थी. और अब वो अपने मां-बाप के साथ ओहायो में रह रहे हैं.
जब शनल से ये पूछा गया कि क्या वो चाहेंगी कि ब्रोक टर्नर और उसका परिवार उनकी किताब पढ़े, तो शनल ने कहा कि, "अगर वो ख़ुद से इसे पढ़ना चाहें और मेरे दर्द को सुनना चाहें, तो मैं हमेशा इसके लिए उनकी हौसलाअफ़ज़ाई करूंगी. मैं हमेशा ये चाहूंगी कि लोग इस घटना से सबक़ लें और महिलाओं के दर्द को समझें."
लेकिन, वो ये भी कहती हैं कि, "मैं ने ये स्वीकार कर लिया है कि वो जो कुछ कर रहे हैं, वो मेरे बस के बाहर है. मैं केवल अपना रास्ता चुन कर उस पर ध्यान दे सकती हूं. और मेरी ख़्वाहिश अब आगे बढ़ने की है. मैं ये चाहती हूं कि ये किताब ज़िंदगी के सफर के दौरान मेरी साथी बनी रहे."
शनल कहती हैं कि, "मैं इस किताब को ऐसा साथी मानती हूं, जो मुश्किल दौर में मेरा साथ देगी. ये ऐसी चीज़ है, जिसे आप पकड़ सकते हैं. जब आप अकेलापन महसूस करें, तो देर रात को बिस्तर पर लेट कर पढ़ सकते हैं. मैंने हमेशा ये सोचा कि जब मैं मुश्किल दौर से गुज़र रही हूंगी, तो क्या सुनना चाहूंगी?"
शनल के दिल में स्वीडन के दो छात्रों पीटर जॉनसन और कार्ल फ्रेडरिक आर्न्ट के लिए बहुत सम्मान है. इन्हीं दोनों ने उसके ऊपर हो रहे हमले को रोका था. वो उस वक़्त साइकिल से वहां से गुज़र रहे थे, जब उन्होंने शनल के साथ दुर्व्यवहार होते हुए देखा था.
अपने ऊपर यौन हमला होने के बाद, शनल ने दो साइकिलों की तस्वीरें बनाईं और उन्हें सिरहाने रख कर सोया करती थीं. ये उनके लिए एक मंत्र जैसा था, जो शनल को यक़ीन दिला था कि अभी उम्मीद बाक़ी है.
बाद में शनल ने दोनों स्वीडिश छात्रों के साथ डिनर पर भी मुलाक़ात की थी. वो कहती हैं कि, "मैं हमेशा स्वीडिश कहलाना पसंद करती हूं. क्योंकि ये हमें किसी मज़लूम के लिए खड़े होने, उसकी मदद करने और पीड़ितों के साथ उनके बुरे वक़्त में मौजूद होने का फ़र्ज़ याद दिलाता है. मुझे लगता है कि मुझे लोगों ने जो भी कुछ कहा है, उस से ये लगता है कि लोग आज यौन उत्पीड़न के ख़िलाफ़ खड़े होना चाहते हैं. वो सही बात के लिए आवाज़ उठाना चाहते हैं. ये बात बहुत हौसला बढ़ाने वाली है."
अब जब कि शनल की किताब दुनिया भर में मशहूर हो चुकी है, तो वो अब अपनी ज़िंदगी के नए दौर के बारे में सोचना और उसकी योजना बनाना चाहती हैं. लेकिन, वो ये काम एक उम्मीद से कर रही हैं. उनका यक़ीन है कि दुनिया में अच्छाई अब भी बुराई पर भारी पड़ेगी.
शनल याद करते हुए बताती हैं कि, "जिस रात मुझ पर हमला हुआ, तो मुझे भी बचा ही लिया गया. जो मेरे साथ हुआ वो बहुत बुरा था. लेकिन एक आश्चर्यजनक बात भी हुई. वो कहती हैं कि आप को अपने नायकों से नहीं मिलना चाहिए. लेकिन ऐसे मामलों में तो आप को उन से ज़रूर मिलना चाहिए."
जब हमने शनल से पूछा कि अब उनकी क्या करने की योजना है, तो उन्होंने कहा कि, "मैं बच्चों के लिए किताबें लिखना चाहती हूं. उनके शानदार ज़हन और बड़े दिल, जो अभी काले नहीं हुए हैं, ज़िंदगी की गंभीर दिक़्क़तों से अनजान हैं और मासूम हैं. मेरी ज़िंदगी के कुछ बरस बहुत उतार-चढ़ाव वाले रहे हैं. लेकिन मुझे अभी बहुत उम्मीद है. मुझे ये महसूस होता है कि मेरी ज़िंदगी अभी शुरू हो रही है."


<|endoftext|>

संयुक्त भारत की हैदाराबाद रियासत के सातवें और आख़िरी निज़ाम मीर उस्मान अली ख़ान सिद्दीक़ी के वित्त मंत्री की तरफ़ से लंदन स्थित पाकिस्तानी उच्चायुक्त के बैंक खाते में जमा करवाई गई रक़म पर पाकिस्तान का दावा ख़ारिज कर दिया गया है.
अदालत ने अपने फ़ैसले में कहा है कि 71 साल पहले जो रक़म जमा करवाई गई थी उस पर निज़ाम के वारिस मोकर्रम जाह, मोफ़र्रख़ जाह और भारत का हक़ है.
ये मामला सन् 1948 का है जब सातवें निज़ाम के दरबार में वित्त मंत्री रहे नवाब मोइन नवाज़ जंग ने 10 लाख पाउंड (क़रीब 89 करोड़ रुपए) की रक़म ब्रिटेन में पाकिस्तान के तत्कालीन उच्चायुक्त हबीब इब्राहिम रहमतुल्लाह के लंदन स्थित बैंक खाते में जमा करायी थी.  
अब ये पैसा बढ़कर 35 मिलियन (3 करोड़ 50 लाख) पाउंड हो चुका है और रहमतुल्लाह के नेटवेस्ट बैंक अकाउंट में ही जमा है. 
ये मुक़दमा निज़ाम के वशंजों और पाकिस्तान के बीच लंबे समय से चल रहा था. बुधवार को लंदन के रॉयल कोर्ट ऑफ़ जस्टिस में जस्टिस मार्कस स्मिथ ने इस पर फ़ैसला सुना दिया. उन्होंने कहा कि इस पैसे पर निज़ाम और उनके वंशजों का हक़ है. 
आठवें निज़ाम, उनके छोटे भाई और भारत का इस पैसे पर अधिकार होगा. 
मीर उस्मान अली ख़ान के पोते और मौजूदा निज़ाम मुकर्रम जाह के चचेरे भाई नजफ़ अली ख़ान ने इस फ़ैसले पर अपनी प्रतिक्रिया देते हुए कहा, ''जस्टिस मार्कस स्मिथ के फ़ैसले का स्वागत करते हैं. हाई कोर्ट ने भारत के और हैदराबाद के निज़ाम VII के वंशज के पक्ष में पाकिस्तान के दावे को ख़ारिज कर दिया. परिवार को इस फ़ैसले का लंबे समय से इंतज़ार था.'' 
लंदन की अदालत के फ़ैसले पर पाकिस्तान ने कहा है कि वो फ़ैसले का अध्ययन कर रहा है.
पाकिस्तानी विदेश मंत्रालय ने एक बयान जारी कर कहा, ''ये आदेश पैसे ट्रांसफर करने के एतिहासिक संदर्भ को ध्यान में नहीं रखता जब भारत ने अंतरराष्ट्रीय क़ानून और सभी सभ्य क़ानूनों का उल्लंघन करते हुए हैदराबाद को अवैध रूप से हड़प लिया था. निज़ाम ने संयुक्त राष्ट्र सुरक्षा परिषद में भी ये मसला उठाया था जो आज भी सुरक्षा परिषद के एजेंडे में है. निज़ाम ने एक स्वतंत्र शासक की हैसियत से पाकिस्तान से मदद मांगी थी जो पाकिस्तानी सरकार ने दी.'' 
बयान में कहा गया है कि पाकिस्तान इस आदेश का विस्तार से अध्ययन कर रहा है और क़ानूनी सलाह के बाद आगे क़दम उठाया जाएगा. 
10 लाख पाउंड के ट्रांसफर की ये कहानी हैदराबाद के भारत में विलय होने के दौर की है.
15 अगस्त 1947 को भारत आज़ाद हुआ, लेकिन दक्षिणी भारत के तेलंगाना राज्य की राजधानी हैदराबाद समेत कई राज्यों ने इस दिन आज़ादी का स्वाद नहीं चखा.
हैदराबाद 17 सितंबर 1948 तक निज़ाम शासन के तहत उनकी रियासत बना रहा था. इसके बाद 'ऑपरेशन पोलो' नाम के सैन्य अभियान के ज़रिए इस रियासत का विलय भारत में कर दिया गया.
उस वक़्त हैदराबाद आसफ़ जाह वंश के सातवें वंशज नवाब मीर उस्मान अली ख़ान सिद्दिक़ी की रियासत हुआ करती थी. उस दौर में वो दुनिया के सबसे धनी व्यक्ति माने जाते थे.
'ऑपरेशन पोलो' के ज़रिए हैदराबाद के भारत में विलय होने से पहले वो हैदराबाद रियासत के सातवें और आख़िरी निज़ाम थे.
सातवें निज़ाम के पोते युवराज मुकर्रम जाह-आठवें का प्रतिनिधित्व करने वाली लॉ संस्था विदर्स वर्ल्डवाइड लॉ फर्म के पॉल हेविट्ट ने बीबीसी को बताया था, "ऑपरेशन पोलो के दौरान हैदराबाद के निज़ाम के वित्त मंत्री ने पैसों को सुरक्षित रखने के इरादे से क़रीब 10 लाख पाउंड उस वक़्त पाकिस्तान के हाई कमिश्नर के लंदन वाले बैंक खाते में ट्रांसफर कर दिए."
1948 में ट्रांसफर किया गया यही पैसा बाद में सातवें निज़ाम के उत्तराधिकारियों और पाकिस्तान के बीच क़ानूनी जंग की वजह बन गया. 
पॉल हेविट्ट के अनुसार, "जैसे ही हैदराबाद के सातवें निज़ाम को पैसों के ट्रांसफर के बारे में पता चला तो उन्होंने पाकिस्तान से कहा कि उनके पैसे जल्द लौटा दे. लेकिन रहिमतुल्ला ने पैसे वापिस देने से इनकार कर दिया और कहा कि ये अब पाकिस्तान की संपत्ति बन गई है."
इसके बाद 1954 में सातवें निज़ाम और पाकिस्तान के बीच एक क़ानूनी जंग शुरू हुई. निज़ाम ने अपने पैसे वापस पाने के लिए यूके के हाई कोर्ट का रुख़ किया और क़ानूनी प्रक्रिया शुरू की.
हाई कोर्ट में मामला पाकिस्तान के पक्ष में चला गया और इसके बाद निज़ाम को कोर्ट्स ऑफ़ अपील में जाना पड़ा जहां निज़ाम की जीत हुई. 
लेकिन इसके बाद पाकिस्तान ने आगे बढ़ कर उस दौर में यूके के उच्चतम न्यायालय, हाऊस ऑफ़ लार्ड्स का दरवाज़ा खटखटाया. पाकिस्तान की दलील थी कि कि निज़ाम पाकिस्तान पर किसी तरह का मुक़दमा नहीं कर सकते क्योंकि पाकिस्तान एक संप्रभु राष्ट्र है.
हाऊस ऑफ़ लार्ड्स ने पाकिस्तान के पक्ष में अपना फ़ैसला दिया और उसकी दलील को सही ठहराते हुए कहा कि निज़ाम पाकिस्तान पर मुक़दमा नहीं कर सकते. लेकिन इसके साथ ही हाऊस ऑफ़ लार्ड्स ने 10 लाख पाउंड की इस विवादित राशि को भी फ्रीज़ कर दिया. 
इसके बाद से हबीब इब्राहिम रहिमतुल्ला के खाते में ट्रांसफर किए गए ये पैसे नैटवेस्ट बैंक के पास हैं. 
1967 में हैदराबाद के सातवें निज़ाम की मौत हो गई. लेकिन पैसों को वापस पाने की ये क़ानूनी जंग इसके बाद भी जारी रही और इसे आगे बढ़ाया उनके उत्तराधिकारियों ने.
इस क़ानूनी लड़ाई में साल 2013 में पॉल हेविट्ट तब शामिल हुए जब पाकिस्तानी उच्चायुक्त ने पाकिस्तान के लिए पैसे निकालने की उम्मीद में बैंक के ख़िलाफ़ क़ानूनी प्रक्रिया शुरू कर दी.
इसके बाद बैंक इसके के लिए बाध्य हो गया कि वो इस मामले से इन पैसों पर दावा करने वाले सभी संबंधित पक्षों से बात करे और इसमें भारत समेत निज़ाम रियासत के दोनों युवराज भी शामिल थे.
पॉल हेविट्ट ने बताया था कि दोनों युवराजों ने हाल में इस मुद्दे पर भारतीय सरकार के साथ चर्चा की है जो एक वक़्त इन पैसों पर दावा कर चुकी थी.
अब तक निज़ाम के उत्तराधिकारियों और भारतीय सरकार के बीच चर्चा या समझौते से संबंधित कोई दस्तावेज़ सामने नहीं आया है.
बीबीसी ने निज़ाम के उत्तराधिकारियों से संपर्क करने की कोशिश की थी लेकिन उन्होंने बात करने से इनकार कर दिया था.


<|endoftext|>

साल 1969 में दक्षिण अफ़्रीका के केप टाउन में 29 सितंबर के दिन दो महत्वपूर्ण घटनाएं घटीं.
पहली बड़ी घटना थी एक विशाल शवयात्रा, जिसमें क़रीब 40 हज़ार लोग इमाम अब्दुल्ला हारून के शव के साथ क़रीब 10 किलोमीटर तक चले और मोब्रे मुस्लिम कब्रिस्तान में उन्हें दफ़नाया.
दूसरी घटना थी, रात को आया एक जबरदस्त भूकंप जिसने धरती को हिला कर रख दिया था.
अंतिम संस्कार में भाग लेने वाले कई लोगों के लिए ये दोनों घटनाओं के तार आपस में जुड़े हुए हैं. वे कहते हैं कि 45 वर्षीय दक्षिण अफ़्रीका की इमाम की मौत बहुत ही चौंकाने वाली थी.
123 दिनों तक एकांत कारावास में रहने के बाद 27 सितंबर को इमाम हारून ने जेल में ही दम तोड़ा. इस दौरान नस्लभेद के ख़िलाफ़ संघर्ष में उनकी संलिप्तता के बारे में उनसे रोज़ाना पूछताछ की जाती थी. दक्षिण अफ़्रीका में साल 1994 में पहले अश्वेत राष्ट्रपति, नेल्सन मंडेला के चुने जाने के बाद वहां नस्लभेद ख़त्म हुआ था.
इमाम हारून नस्लभेदी शासन में हिरासत में मरने वाले किसी भी धर्म के पहले मौलवी थे. उनकी मौत इस बात का इशारा थी कि "भगवान के लोग" या "धर्म से जुड़े लोग" भी इस दमनकारी और श्वेत-वर्चस्ववादी राज्य में सुरक्षित नहीं हैं.
इमाम अब्दुल्ला हारून की मौत की चर्चा दुनिया भर में हुई और वह पहले मुसलमान थे जिन्हें लंदन के सेंट पॉल कैथेड्रल में श्रद्धांजलि दी गई.
पुलिस ने उनकी मौत के बारे में बताया कि सीढ़ियों से उतरने के दौरान गिर जाने से उनकी मौत हुई.
उनका कहना था कि इमाम की दो टूटी हुई पसलियां और उनके शरीर पर 27 चोटों के निशान का उनके साथ कोई लेना-देना नहीं है, बावजूद इसके कि पुलिस लोगों पर अत्याचार करने और मार-पीट करने के लिए कुख्यात थी.
इमाम के परिवार ने कहा कि उन्हें पुलिस का यह 'झूठ' स्वीकार्य नहीं है और वे उनकी मौत के 50 साल पूरा होने पर एक बार फिर से उनके मौत के कारणों की जांच की मांग कर रहे हैं.
विज़ुअल आर्टिस्ट हारून गुन सलैई इस अभियान का समर्थन कर रहे हैं. इमाम के सम्मान में ही उनका ये नाम रखा गया है और उन्होंने इमाम के जीवन और मृत्यु से जुड़ी घटनाओें पर कई आर्टवर्क बनाए गए हैं.
गुन सलैई का हाल ही में किया गया काम, क्राईंग फॉर जस्टिस, केप टाउन में कैसल ऑफ़ गुड होप के मैदान में लगाया गया है. यह 118 अचिह्नित कब्रें हैं जो रंगभेद के दौर के समय हिरासत में मरने वाले लोगों का प्रतीक है. इनमें से एक प्रतीकात्मक कर्ब इमाम हारून की याद में है.
बताया जाता है कि इन सभी लोगों को बिना सुनवाई के जेल में डाला गया था. इनकी मौत के के बरे में पुलिस ने कभी कहा कि वे सीढ़ियों से गिर गए या नहाते समय फिसल गए या खुद ही खिड़कियों से नीचे छलांग लगा दी.
अभी तक हिरासत में हुई  मौतों के लिए किसी को भी दोषी नहीं ठहराया गया है और यह एक ऐसा जख्म है जो उनके परिवार वालों को आज भी दर्द देता रहता है. 
महल की प्राचीर से इस आर्टवर्क को देखने पर, गुन सैलई द्वारा खोदी हुई कब्र पर जो शब्द दिखेगा वो है, न्याय?
गुन सैलई कहते हैं, "यह आर्टवर्क जितनी कोर्ट से गुहार है उतनी ही जन्नत से भी है."
उन्होंने बताया, "यह एक तरह का सार्वजनिक बयान है जो मांग करता है कि अतीत से चीजों को फिर निकाला जाए, फाइलों को खोजा जाए, सबूत ढूंढ़े जाए जिससे परिवार को इस केस का कोई फ़ैसला, किसी तरह का न्याय मिल सके."
इमाम अब्दुल्ला हारून की 93 वर्षीय विधवा गालिमा हारून का भी रविवार को उनके पति के अंतिम संस्कार के ठीक 50 साल बाद निधन हो गया है. गालिमा को भी अपने जीवनकाल में इस केस का कोई भी फ़ैसला देखने को नहीं मिला.
उन्हें श्रद्धांजलि देते हुए अफ़्रीकी राष्ट्रीय कांग्रेस के सांसद फैज़ जैकब्स ने कहा, "ऐसा प्रतीत होता है कि यह एक हत्या थी. जिसके बाद विधवा हुईं गालिमा ने अपने बच्चों को अकेले ही पाला. वह हमेशा सोचती रहीं कि उनके पति की मृत्यु कैसे आखर कैसे हुई."
वो कहते हैं "अगर रंगभेदी शासकों ने सोचा हो कि वे गालिमा की आत्मा को ख़त्म कर सकते हैं तो वह ग़लत सोचते थे. वह निडर और सिद्धांतवादी थीं."
इमाम हारून दक्षिण अफ़्रीका में सबसे कम उम्र के इमामों में से एक थे. 1955 में केवल 32 साल की उम्र में उन्हें केप टाउन के स्टेगमैन रोड मस्जिद में समूह का नेतृत्व करने के लिए नियुक्त किया गया था.
वो केप टाउन में मौजूद रूढ़िवादी मिश्रित नस्ल वाले मुस्लिम समुदाय में अग्रणी नेता थे.
उन्होंने वयस्क शैक्षणिक कक्षाओं, चर्चा समूहों की शुरुआत की, जहां युवा ही विषयों का चयन करते थे और महिलाओं को उसमें भाग लेने के लिए प्रोत्साहित किया जाता था.
इसके अलावा वो बच्चों को मस्जिद में पीछे बैठने की बजाय आगे बैठने और प्रार्थनाओं का नेतृत्व करने के लिए आमंत्रित करते थे.
उन्होंने मुस्लिम समुदाय से बाहर के लोगों को भी चर्चाओं में हिस्सा लेने के लिए आमंत्रित किया. इनमें ट्रेड यूनियन और उदारवादी राजनेता भी शामिल थे. वो चाहते थे कि सभी लोग मिलकर युवाओं से बातें करें कि दक्षिण अफ़्रीका में क्या हो रहा है.
पेशे से पत्रकार, एएनसी के सशस्त्र समूह के पूर्व सदस्य और आर्टिस्ट गुन सैली के​ पिता अनीज़ सैली कहते हैं, "वह मुस्लिम मौलवियों के बने बनाए पैटर्न में फिट नहीं बैठते थे."
सैली 13 साल की उम्र में इमाम के अंतिम संस्कार में शामिल हुए थे. सैली ने बीबीसी को बताया, "इमाम काफी प्रगतिशील और अपने समय से बहुत आगे थे."
इमाम हारून के तीन बच्चों में सबसे छोटी फ़ातिमा हारून-मसोइत हैं. जब इमाम हारून की मृत्यु हुई तब वह क़रीब छह साल की थीं.
उन्होंने बीबीसी को बताया, "वह एक बहुत सौम्य, दयालु, प्यारे और भावनात्मक रूप से बहुत मिलनसार व्यक्ति थे."
जब इमाम की मौत हुई थी उस समय उनके बेटे मुहम्मद हारून 12 साल के थे. अब वह बोत्सवाना में धर्मशास्त्र के एक प्रोफेसर हैं.
वह अपने पिता को एक बड़े आध्यात्मिक व्यक्ति के रूप में याद करते हैं वे किशोरावस्था से ही सप्ताह में दो दिन उपवास रखते हैं.
उन्होंने कहा, "उनकी पहचान एक धार्मिक और मुस्लिम परंपरा को मानने वाले व्यक्ति की थी."
"हालांकि, वह एक समाज सुधारक भी थे और आकर्ष​क व्य​क्तित्व के धनी थे. वह शानदार परिधान पहनते थे और फनके चेहरे पर हमेशा एक मोहक मुस्कान होती थी. उन्हें रग्बी, क्रिकेट और सिनेमा का शौक था."
इमाम के पास अपना प्रोजेक्टर था. मुहम्मद याद करते हैं कि उनके पिता के दोस्त घर पर इकट्ठा होते थे जहां वो अक्सर शुक्रवार और शनिवार की रात में फ़िल्में देखा करते थे.
इमाम जेम्स ब्रांड के बहुत बड़े प्रशंसक थे. उन्होंने 007 के निर्माता इयान फ्लेमिंग के जमैका स्थित घर की तर्ज पर अपने आवास का नाम भी 'गोल्डन आई' रखा.
'गोल्डन आई' एक दो मंज़िला इमारत थी जिसमें एक बड़ी सी बॉलकनी थी और उसकी रेलिंग को संगीतमय धुन पर डिज़ाइन किया गया था.
इमाम हारून की इच्छा ईसाई और कम्युनिस्टों सहित अन्य नस्लों के लोगों के साथ गठबंधन बनाने की थी.
इमाम के एक छात्र और रग्बी के पूर्व खिलाड़ी यूसुफ 'जोवा' अब्राहम को याद करते हैं कि इमाम ने किस तरह रंगभेद के क्रूर और नस्लवादी क़ानूनों से सबसे ज़्यादा प्रभावित होने वाले दक्षिण अफ्ऱीका के काले लोगों के लिए आवाज़ उठाई. उन्होंने मुस्लिम समुदाय में इस अन्याय के ख़िलाफ़ जागरूकता फ़ैलाने की कोशिश की.
अब्राहम ने बीबीसी को बताया, "उन्होंने हमें बताया ​कि हमें नस्लीय दीवारों को तोड़ना होगा और भविष्य के लिए काम करना होगा."
इमाम जो उपदेश देते थे उसका खुद अभ्यास भी करते थे. वह नियमित रूप से लांगा, गुगेल्थु और न्यांगा जैसे स्थानों में काले लोगों के समुदायों के बीच जाते थे.
इमाम होने के साथ-साथ, हारून ने कन्फेक्शनरी कंपनी विल्सन रोनट्री के लिए एक विक्रेता के रूप में भी काम किया.
इस नौकरी का मतलब था कि वह क़ानूनी रूप से बस्ती से बाहर जा सकते थे. नस्लभेदी सरकार ने ग्रुप एरियाज़ एक्ट जैसे क़ानून से नस्लीय तर्ज पर ​दक्षिण अफ़्रीका को अलग-थलग रखने और लोगों की गतिविधियों पर प्रतिबंध लगा रखा था.
मई 1961 में केप टाउन के ड्रिल हॉल में आयोजित एक सार्वजनिक बैठक में इमाम ने उस क़ानून को 'अमानवीय, बर्बर और गैरइस्लामी' बता कर निंदा की थी. चार साल बाद, लाखों अन्य दक्षिण अफ़्रीकी लोगों की तरह, इमाम और उनके परिवार को अपने ही घर से बाहर कर दिया गया.
उस वक़्त अधिकांश दूसरे इमाम इस मामले में बोलने से डरते थे. वो यह मानते थे कि दमनकारी सरकार के लिए ख़िलाफ़ खड़ा होना उनका काम नहीं है.
लेकिन इमाम हारून की सोच इससे अलग थी और उन्होंने रंगभेद विरोधी गुप्त अभियान में भाग लेना शुरू कर दिया.
उन्होंने अपनी पत्नी और अपने साथ के लोगों को बचाने के लिए जानबूझ कर इस बात को गुप्त रखा कि वो किस तरह से रंगभेद विरोधी गुप्त अभियानों में भाग लेते हैं.
अब्राहम का मानना है कि इमाम "अपने रहस्यों के साथ मर गए."
हालांकि, उन्हें मालूम है कि तत्कालीन प्रतिबंधित एएनसी और पैन अफ्रीकनिस्ट कांग्रेस (पीएसी) दोनों के साथ उनके गहरे संबंध थे. एएनसी और पीएसी दोनों सशस्त्र संघर्ष कर रहे थे.
1966 में और 1968 के अंत में, इमाम सऊदी अरब की यात्रा पर गए. उन्होंने राजनीतिक निर्वासन और विश्व इस्लामिक काउंसिल से मिलने के लिए गुप्त रूप से मिस्र की यात्रा की.
वह लंदन गए, जहाँ उनकी सबसे बड़ी बेटी शमीला पढ़ रही थी. वहां उन्होंने सेंट पॉल कैथेड्रल के कैनन जॉन कोलिन्स से भी मुलाकात की, जो एक एंग्लिकन पादरी थे.
हालांकि 1969 में दक्षिण अफ़्रीका लौटने के समय तक, इमाम को यह आभास हो गया था कि वह ख़तरे में हैं. 28 मई 1969 को उन्हें रंगभेद पुलिस ने पकड़ लिया था और चार महीने बाद वह मर गए थे.
इमाम के अंतिम संस्कार में, एक शिक्षक और मार्क्सवादी विक्टर वेसल्स ने कहा, "वह न केवल मुसलमानों की खातिर मरे बल्कि दमित लोगों के कल्याण के अपने उद्देश्य के लिए मर गए."
कुछ दिनों बाद, 6 अक्टूबर 1969 को सेंट पॉल कैथेड्रल में इमाम हारून को श्रद्धांजलि दी गई. उनके मित्र, कैनन कोलिन्स ने उन्हें धार्मिक और नस्लीय सीमाओं से परे बताते हुए एक शहीद बताया.


<|endoftext|>

पीपल्स रिपब्लिक ऑफ़ चाइना यानी चीन में कम्युनिस्ट शासन के 70 साल पूरे होने के उपलक्ष्य में ज़ोर-शोर से जश्न मनाया जा रहा है.  
इस मौके पर सेना की भव्य परेड निकाला जा रहा है, देशभक्ति के गीत गाए जा रहे हैं और सैन्यशक्ति का प्रदर्शन किया जा रहा है.
बीते 70 वर्षों में चीन एक ग़रीब देश से दुनिया की दूसरी सबसे बड़ी अर्थव्यवस्था बनकर उभरा है. उसने अंतरराष्ट्रीय मंचों पर अपनी अहमियत और प्रभुत्व साबित करके दुनिया को चौंकाया भी है.
मगर इसके साथ ही मानवाधिकार उल्लंघन के मामलों के लेकर अंतरराष्ट्रीय स्तर पर चीन की लगातार आलोचना भी होती रहती है. यहां लाखों लोग ऐसे भी हैं जो 70वीं सालगिरह की जश्न का हिस्सा नहीं हैं. 
जश्न से दूरी बनाने वालों में वो लोग हैं जिन्हें अनुचित तरीके से जेल भेजा गया, इनमें वो वीगर मुसलमान हैं जिन्हें कथित रूप से 'ट्रेनिंग कैंपों' में रखा गया है. 
जश्न से ख़ुद को अलग रखने वालों में वो लोग भी हैं जिनके परिजनों और दोस्तों ने चीन के कम्युनिस्ट शासन का विरोध करते हुए अपनी जानें गवां दी थी.
कम्युनिस्ट शासन की 70वीं सालगिरह का जश्न उसी तिएनेन्मन स्क्वेयर पर मनाया जा रहा है जहां साल 1989 में कम्युनिस्ट शासन का विरोध करते हुए बड़ी संख्या में लोकतंत्र समर्थक प्रदर्शनकारी मारे गए थे.
फ़िलहाल अभी चीन में उत्सव जैसा वातावरण है. 
सेना की परेड के अलावा आम चीनियों की परेड भी जारी है. आम लोगों की परेड में एक छोटे बच्चे को गीत गाते हुए देखा गया. 
वो कुछ इस तरह गा रहा था: मेरी मातृभूमि, आज तुम्हारा जन्मदिन है. आज सुबह मैंने पहाड़ के उस बार कबूतर उड़ाए ताकि वो तुम्हारे लिए जैतून के पत्ते ला सके. मेरी मातृभूमि, तुम्हें जन्मदिन मुबारक हो.''
माओ की विशाल तस्वीर उठाए हुए लोगों की भीड़ तिएनेन्मन चौक से गुज़री और नारे लगाए गए, "कम्युनिस्ट पार्टी के बिना चीन नहीं होगा."
स्कूलों में निबंध प्रतियोगिता कराई गई जिसका विषय था: 'मैं अपने देश से प्यार करता हूं'
लड़कियां फूलों का टियारा (क्राउन) पहने डांस कर रही हैं और युवा लाल रिबन लिए नारे लगा रहे हैं, "चीन ज़िंदाबाद!" लोग साइकिल पर सवाल होकर रैलियां निकाल रहे हैं.
सेना बैलिस्टिक मिसाइल, टैंक और ड्रोन्स के जरिए शक्ति प्रदर्शन कर रही है. 
इन सबके बीच हॉन्गकॉन्ग में चीनविरोध प्रदर्शनों के तेज़ होने की आशंका है. 


<|endoftext|>

मलीहा लोधी की जगह अब मुनीर अकरम संयुक्त राष्ट्र में पाकिस्तान के स्थायी प्रतिनिधि होंगे. 
मलीहा लोधी को पद से क्यों हटाया गया, अब तक पाकिस्तान की ओर से इस बारे में कोई आधिकारिक जानकारी नहीं दी गई है. ना ही ये बताया गया है कि मलीहा लोधी को अब क्या ज़िम्मेदारी दी गई है.
हालांकि सोशल मीडिया में तरह-तरह की अटकलें लगाई जा रही हैं. 
कई लोगों का मानना है कि मलीहा पाकिस्तान के 'मिशन कश्मीर' को कामयाब बनाने में बुरी तरह असफल रहीं, इसलिए ये फ़ैसला लिया गया है. 
कुछ लोग मलीहा को हटाए जाने के बाद उनकी उनकी ग़लतियों का ज़िक्र कर रहे हैं जिनकी वजह से पाकिस्तान को सार्वजनिक मंचों पर शर्मिंदगी का सामना करना पड़ा था. 
सितंबर, 2017 की बात है. मलीहा लोधी ने संयुक्त राष्ट्र में कहा, "मैं आप सभी और भारतीय विदेश मंत्री को आमंत्रित करती हूं कि आएं और संयुक्त राष्ट्र के नक्शे को देखिए. राज्य पर भारत का सैन्य कब्ज़ा अवैध है."
उन्होंने सबके सामने एक तस्वीर लहराते हुए कहा: मैं आपको कश्मीर में 'भारतीय बर्बरता' का चेहरा देखती हूं. उन्होंने जो तस्वीर लहराई वो एक युवा जख़्मी लड़की की थी. लड़की का पूरा चेहरा जख़्मों से भरा हुआ था.
मलीहा ने दावा किया कि वो कश्मीर में 'भारतीय क्रूरता' का सबूत पेश कर रही थीं और वो पेलेट गन से घायल लड़की की तस्वीर थी. 
उन्होंने इस तस्वीर को रिट्वीट भी किया था.
मगर जल्दी ही पता चल गया कि वो तस्वीर कश्मीर नहीं बल्कि गज़ा पट्टी की थी. तस्वीर में दिख रही लड़की भी कश्मीरी नहीं बल्कि 17 साल की फ़लस्तीनी लड़की थी. 
उसे चोटें पेलेट गन से नहीं बल्कि बम के गोलों से लगी थी. 
इसराइली हमले में घायल होने वाली इस लड़की की तस्वीर अवॉर्ड विनिंग फ़ोटो पत्रकार हाइडी लवीन ने साल 2014 में खींची थी.
संयुक्त राष्ट्र में कश्मीर की फ़र्जी तस्वीर पेश करने के लिए मलीहा लोधी की दुनिया में ख़ूब किरकिरी हुई थी. 
ख़ासकर पाकिस्तान की सोशल मीडिया में इसकी कड़ी आलोचना हुई थी. पाकिस्तानी लोगों ने कहा कि मलीहा लोधी की इस चूक से देश की बदनामी हुई है. 
पाकिस्तानी अख़बार द नेशन ने तो इसे 'आपराधिक चूक' तक कह दिया था. 
इसके अलावा मलीहा लोधी उस वक़्त भी अपनी चूक की वजह से चर्चा में आई थीं जब उन्होंने अपने एक ट्वीट में ब्रितानी प्रधानमंत्री बोरिस जॉनसन को ब्रिटेन का विदेश मंत्री कहकर संबोधित किया था.
लोधी ने ट्वीट किया था, "प्रधानमंत्री इमरान ख़ान ने आज सुबह ब्रिटेन के विदेश मंत्री बोरिस जॉनसन से मुलाक़ात की." उन्होंने ट्वीट के साथ दोनों नेताओं के बीच हुई बैठक की एक तस्वीर भी साझा की थी. 
हालांकि लोधी ने करीब एक घंटे बाद उस ट्वीट को हटाते हुए ग़लती के लिए माफ़ी भी मांग ली थी.
अब पद से हटाए जाने के बाद मलीहा लोधी एक बार फिर सुर्खियों और चर्चा में हैं. 
वरिष्ठ पाकिस्तानी पत्रकार ने उन्हें 'बवंडर' कहकर संबोधित किया है और ट्वीट किया है, "मलीहा अपमानजनक थीं. वो अपने से बड़ों और छोटों सबका अपमान करती थीं. वो बेहद महत्वाकांक्षी और आत्ममुग्ध थीं. प्रधानमंत्री इमरान ख़ान ने वो फ़ैसला लिया है जो उन्हें लेना चाहिए था. मुनीर अकरम को संयुक्त राष्ट्र में नियुक्त करने का फ़ैसला बहुत अच्छा है. हर सिरफिरे व्यक्ति का आख़िरी दिन आता है."
पूर्व रॉ प्रमुख तिलक देवेशर ने ट्वीट किया है, "मलीहा लोधी को इमरान ख़ान के दौरे के बाद तुंरत संयुक्त राष्ट्र में स्थायी प्रतिनिधि के पद से हटा दिया गया है. इससे पता चलता है कि उनका संयुक्त राष्ट्र में दौरा कैसा रहा."
इमरान ख़ान ने संयुक्त राष्ट्र महासभा में कश्मीर मुद्दे पर भारत की कड़ी आलोचना की थी और कश्मीर में लगी पाबंदियों को 'अमानवीय' बताया था. 
इसके जवाब में भारत ने पलटवार करते हुए कहा था कश्मीरियों की इसकी ज़रूरत नहीं है कि कोई दूसरा उनके लिए आवाज़ उठाए, ख़ासकर वो देश जिसने अपने यहां 'आतंक के उद्योग' को पैदा किया है.


<|endoftext|>

तियान्जिन में रहने वाले ज़ाओ ज़िंग्जिया काग़ज़ काटकर चित्र तैयार करने में माहिर हैं. वो आधुनिक चीन के जनक कहे जाने वाले नेता माओत्से तुंग की तस्वीर बना रहे हैं.
ज़ाओ चीन में कम्युनिस्ट सरकार के इतिहास से जुड़ी तस्वीरें बनाते हैं. वो कहते हैं, "चीन गणराज्य और मेरी उम्र लगभग एक ही है. मैं अपने देश, अपने लोगों और अपने नेताओं से बेहद प्यार करता हूं."
1 अक्तूबर 1949 के दिन माओत्से तुंग ने चीन के गणराज्य बनने की घोषणा की थी. इसके कुछ दिन पहले ही ज़ाओ ज़िंग्जिया का जन्म हुआ था.
ज़ाओ का जीवन अपने आप में आधुनिक चीन के इतिहास का गवाह रहा है. उन्होंने चीन की ग़रीबी देखी है, यहां हुआ दमन देखा है और विश्वपटल पर चीन के विकास के भी साक्षी रहे हैं.
चीन के उथल-पुथल भरे इतिहास के बारे में ज़ाओ से सवाल किया गया- क्या उन्हें लगता है कि माओ हज़ारों चीनी लोगों की मौत के लिए ज़िम्मेदार थे?
ज़ाओ का कहना था, "मैं उस दौर का भी गवाह रहा हूं. मैं आपको बता सकता हूं कि चेयरमैन माओ ने ग़लतियां कीं लेकिन ये ग़लतियां सिर्फ़ उन्होंने नहीं कीं. उन्होंने हमारे देश को आज़ाद फिज़ाँ दी है. ये कोई साधारण व्यक्ति नहीं कर सकता."
मंगलवार को चीन में कम्युनिस्ट शासन के 70 साल की याद में शानदार जलसे की तैयारी है. बीजिंग के तिएनेन्मन स्क्वायर पर टैंकों, मिसाइल लॉन्चरों और 15,000 सैनिकों के मार्च से ज़मीन थर्राएगी और इसकी कंपन लोग महसूस करेंगे और कम्युनिस्ट पार्टी के वर्तमान नेता शी जिनपिंग देश की ताकत, समृद्धि और वैभव के प्रदर्शन का मुआयना करेंगे.
हम चीन के आधुनिक इतिहास के बहुत सारे ज़ख़्मों पर एक-एक करके निगाह नहीं डालेंगे बल्कि उस पर सरसरी निगाह डालने की कोशिश करेंगे. ठीक उसी तरह जैसे ज़ाओ चित्र बनाने के लिए काग़ज़ को कई बार काटते हैं, मगर ये मायने रखता है कि आख़िर में वह क्या बनाते हैं.
सरसरी निगाह से देखें तो चीन में आया बदलाव असाधारण नज़र आता है.
1 अक्तूबर, 1949 के दिन चेयरमैन माओ तियानेन्मन चौक पर खड़े थे और अपने भाषण से युद्ध से तहस-नहस, अर्ध-सामंती देश से नए दौर में प्रवेश करने की अपील कर रहे थे. उस समय हुई परेड ख़ास नहीं थी.
मगर बताया जा रहा है कि इस सप्ताह होने वाली परेड में दुनिया की सबसे अधिक रेंज वाली इंटर-कॉन्टिनेंटल परमाणु मिसाइल और सुपरसोनिक जासूसी ड्रोन को उस समृद्ध और उभरती दबंग सुपरपावर के प्रतीक के तौर पर दर्शाया जाएगा जिसके पास मध्यमवर्ग की 40 करोड़ आबादी की ताक़त है.
यह राजनीतिक और आर्थिक क़ामयाबी का एक ऐसा अफ़साना है जो ऊपर से तो सच है मगर अधूरा भी है.
पहली बार चीन जाने वाले लोग अक्सर ऊंची-ऊंची इमारतों, नए हाइवे और तेज़ रेल नेटवर्क से जुड़े हाई-टेक शहरों को देखकर दंग रह जाते हैं.
वे उपभोक्ताओं से भरा एक ऐसा समाज देखते हैं जो फ़ुर्सत में डिज़ाइनर चीज़ों को ख़रीदने, रेस्तरां में खाने और इंटरनेट सर्फ़ करने में मशगूल रहता है. फिर घर आकर जब वे चीन को लेकर कोई नकारात्मक ख़बर पढ़ते हैं तो यही सवाल करते हैं, "आख़िर वहां इतना बुरा क्या है?"
इस सवाल का जवाब इस बात पर निर्भर करता है कि आप कौन हैं.
चीन के प्रमुख शहरों में जिन लोगों को अचानक धन दौलत आने से फ़ायदा मिला है, वे दिल से सुखी हैं और सरकार के प्रति पूरी तरह वफ़ादार हैं.
स्थिरता और तरक्की के बदले वे राजनीतिक स्वतंत्रता की कमी और विदेशी मीडिया पर लगने वाली सेंसरशिप को स्वीकार या फिर बर्दाश्त कर लेते हैं.
उन लोगों को देश की कामयाबी की कहानी को दर्शाने वाली इस परेड में अपनी सफलता का प्रतिबिंब भी नज़र आएगा. मगर नए चीन को तराशने वाले औज़ार ने लंबे और गहरे निशान छोड़े हैं.
माओ के शासन के दौरान चीन में मानवजनित अकाल आया था जो खेती के स्थापित सिस्टम में अचानक लाए बदलाव की देन था. इसने लाखों ज़िंदगियां छीन लीं थीं.
उनकी सांस्कृतिक क्रांति के कारण हुई हिंसा और यातनाओं की वजह से हज़ारों लोगों की जान गईं. ये वो तथ्य हैं जो चीन में स्कूलों की किताबों में नहीं किसी को मिलेंगे.
देश को बहुत नुक़सान पहुंचाने वाली 'एक बच्चे की नीति' के कारण माओ के निधन के 40 साल बाद भी लाखों लोगों को क्रूरता का सामना करना पड़ा.
आज भी, नई दो बच्चों वाली नीति के माध्यम से कम्युनिस्ट पार्टी सबसे बुनियादी अधिकार- किसी की बच्चे पैदा करने की पसंद- का उल्लंघन करती है.
यह सूची ज़रा लंबी है और हर श्रेणी में कम से कम हज़ारों लोग ऐसे हैं जिन्हें एक पार्टी शासन के कारण या तो नुक़सान पहुंचा या फिर वे तबाह हो गए.
चीन में धार्मिक दमन के पीड़ित लोग भी हैं, तो क्षेत्रीय सरकारों द्वारा ज़मीन छीन लेने और भ्रष्टाचार के शिकार लोग भी हैं.
वहां लाखों ऐसे प्रवासी मज़दूर हैं जो चीन की औद्योगिक सफलता की रीढ़ की हड्डी हैं. मगर इन्हें नागरिकता के लाभों से वंचित रखा गया है. एक कड़े परमिट सिस्टम के कारण वे और उनके परिजन शिक्षा और स्वास्थ्य के अधिकार से वंचित हैं.
ऐसा अनुमान है कि हाल के वर्षों में चीन के शिन्जियांग प्रांत में क़रीब पांच लाख वीगर मुसलमानों, कज़ाख़ और अन्य को उनकी धार्मिक और विशिष्ट सांस्कृतिक पहचान के कारण क़ैद में रखा गया है.
चीन यह कहता है कि उन्हें व्यावसायिक शिक्षा देने वाले स्कूलों में रखा गया है और यह चरमपंथ रोकने के लिए किया जा रहा है.
इतिहास इस बात का गवाह है कि मर चुके, जेल में बंद या उपेक्षित लोगों की कहानियां हमेशा सफल लोगों की कहानियों की तुलना में अधिक छिपी रहती हैं.
इसी कारण उनकी चुप्पी पर किसी का ध्यान नहीं जाता. हालांकि, विदेशी पत्रकार भी इस दिशा में कोशिश करते रहते हैं.
सेंसरशिप लोगों को चुप कर सकती है मगर उनकी यादों पर पर्दा नहीं डाल सकती.
बीजिंग की सिंगुआ यूनिवर्सिटी में समाजशास्त्री प्रोफ़ेसर गुओ युहुआ उन चंद लोगों में से एक हैं जो चीन के समाज में पिछले सात दशकों में आए बदलावों को दर्ज करवाने की कोशिश कर रही हैं.
उनकी किताबें प्रतिबंधित हैं, उनकी बातचीत मॉनिटर की जाती है और उनके सोशल मीडिया अकाउंट को भी डिलीट किया जाता रहा है.
उन्हें परेड से पहले विदेशी मीडिया से बात न करने के लिए चेताया गया है मगर फिर भी उन्होंने मुझे बताया, "कई पीढ़ियों तक लोगों को झूठा, फ़र्ज़ी, महिमामंडित और लीपापोती भरा इतिहास पढ़ने को मिला है."
गुओ युहुआ कहती हैं, "मुझे लगता है कि देश को अपने इतिहास को फिर से पढ़ना होगा. अगर हम ऐसा कर पाएंगे तभी इस तरह की त्रासदियों को फिर से होने पर रोक पाएंगे."
वह कहती हैं कि जन्म के बाद बेहतर जीवन के लिए संघर्ष करना इंसान की स्वाभाविक प्रवृति है और लोगों को जितने मौक़े मिलेंगे, वे उनके हिसाब से आगे बढ़ने की कोशिश करेंगे. वह पूछती हैं कि इसमें नेतृत्व को कैसे श्रेय दिया जा सकता है.
इस परेड में वही शामिल हो सकता है जिसे न्योता मिला हो. यह बात मानो साबित कर रही हो कि इस अधिकारवादी देश का अंकुशों भरा इतिहास अब भी वर्तमान को प्रभावित कर रहा है.
तिएनेन्मन स्क्वायर एक और बड़ी घटना की सालगिरह का गवाह है. कम्युनिस्ट पार्टी की नींव हिला देने वाले लोकतंत्र समर्थक प्रदर्शनों को बेरहमी से कुचले जाने के भी 30 साल हो गए हैं.
परेड के दौरान सैनिक उसी जगह पर कदमताल कर रहे होंगे जहां पर कभी टैंकों के सामने छात्रों ने प्रदर्शन किया था और छात्रों पर गोलियां चलाई गई थीं.
इतिहास से पूरी तरह छिपा दी गई इस घटना की सालगिरह को लेकर कहीं कोई अकेला प्रदर्शनकारी भी परेड में आ गया तो ये कम्युनिस्ट शासन के लिए बड़ी बात होगी.
जलसे से पहले सेंट्रल बीजिंग के पूरी इलाके को को कर दिया गया है और जिन आम लोगों के सम्मान में इस परेड को आयोजित किया जा रहा है, वे इसे सिर्फ़ टीवी पर ही देख पाएंगे.
तियान्जिन में अपने अपार्टमेंट में ज़ाओ एक ही काग़ज़ को काटकर तैयार किए गए दृश्य को दिखाते हैं.
इसमें कम्युनिस्ट पार्टी के सत्ता मे आने से पहले की मेहनत और उसे लगे झटकों की "लंबी पदयात्रा" को दर्शाया गया है. वह मुझसे कहते हैं, "आजकल हमें मेहनत से ख़ुशी मिलती है."
यह ऐसा नज़रिया है जो चीन की सरकार के रुख़ से मेल खाता है. ज़ाओ मानते हैं कि माओ ने ग़लतियां की थीं मगर यह भी ज़ोर देते हैं कि उन पर ज़्यादा ध्यान नहीं देना चाहिए.
वह कहते हैं, "चीन के 70 साल शानदार रहे हैं. हर कोई यह बात देख सकता है. कल ही हमने दो उपग्रह अंतरिक्ष में भेजे हैं. हर चीनी नागरिक ऐसी चीज़ों में मिलने वाली सुविधाओं का आनंद उठा सकता है."


<|endoftext|>

दूसरे की पीर की ख़ातिर ज़िंदगी भर लड़ने वाले महात्मा गांधी ने कहा था, 'आज़ादी की लड़ाई तब तक पूरी नहीं, जब तक उसमें संगीत न हो.' तेज़ चलते हुए गांधी की पसलियां अक्सर दिखती थीं. इसी छरहरे शरीर वाले गांधी ने एक बार छड़ी को जोड़ीदार बनाकर डांस भी किया था.
जीतने के दौरान और लड़ते हुए भी लड़ाइयों को इंजॉय करने का ये अहिंसा के पुजारी का स्टाइल था. 
'जोकर' आर्थर फ्लेक (वाकिन फिनिक्स) भी इस मामले में गांधी का अनुयायी लगता है. लेकिन 'आई हैव ए कंडीशन' जिसमें जोकर की न रुकने वाली हँसी और हिंसा लागू है.
गांधी के साथ 'हे राम' जुड़ा है और आर्थर के साथ बच्चों का यौन उत्पीड़न करने वाले रॉक स्टार गैरी ग्लिटर का गाना Hey. अपनी लड़ाइयों को लड़ता हुआ जोकर आर्थर बैकग्राउंड में बजते गानों में अपनी पसलियां दिखाता नज़र आता है. ये जश्न ज़िंदगी की त्रासदियों के कॉमेडी में बदलने का है. 
2005 में 'बैटमेन बिगिंस' के आख़िरी सीन में जोकर कार्ड दिखा था. ये जोकर तीन साल बाद 2009 में ताश के पत्ते से बाहर निकलकर 'द डार्क नाइट' में पूछता है- why so serious?
चाक़ू की नोक पर मुस्कान की क्रूर फ़रमाइश करने वाले 'जोकर' एक्टर हीथ लेजर ने जब दुनिया को अलविदा कहा, तब ये समझा गया कि अब पर्दे पर कोई दूसरा जोकर नहीं होगा. 
साल बदले, हाल बदले. लेकिन नहीं बदली तो जोकर की वो फ़र्ज़ी मुस्कान, जो दूसरे को हँसाने के लिए गालों पर कभी रंग और कभी ख़ून के साथ खींच दी गई.
यहीं से जोकर का नाम लेते ही अक्सर दिमाग़ में हीथ लेजर की आने वाली छवि ग़ायब होती है और एंट्री होती है डायरेक्टर टॉड फिलिप्स की फ़िल्म जोकर के मुख्य किरदार आर्थर फ्लेक यानी वाकिन फिनिक्स की.
आर्थर गोथम सिटी का बाशिंदा है. कामयाब स्टैंडअप कॉमेडियन बनने की तमन्ना लिए एक जोकर, जिसकी मजबूरी उसकी मज़बूती बन जाती है. 
लेकिन मजबूरियों से मज़बूत होने तक की जो एक कहानी होती है, आर्थर इसी कहानी का नाम है. एक मसख़रा कैसे दूसरों हँसाने की चाहत में अपनी मुस्कान को खोता जाता है. 
क्रूरताएं लंबे वक़्त तक याद रखी जाती हैं. आर्थर असल दुनिया के इस सबक़ को ज़िंदगी में उतारता है. 
'मैं सोचता था कि मेरी ज़िंदगी एक ट्रैजेडी है. लेकिन अब मैंने ये महसूस किया कि ये एक कॉमेडी है.'
कॉमेडियन से जोकर बनने तक आर्थर का ये ट्रांसफॉर्म पर्दे पर इतना शानदार है कि हिंसा और अहिंसा का गहरा फ़र्क़ भी बारीक लगने लगता है. 
ये फ़र्क़ तब ज़्यादा महसूस होता है, जब पर्दे पर क्रूरता के साथ की गई हत्या देखने के कुछ सेकेंड बाद आप ख़ुद हँसने लगते हैं. आपकी यही हँसी देखने की तमन्ना कॉमेडियन आर्थर को थी. लेकिन इस तमन्ना में अहिंसा थी इसलिए किसी को फ़र्क़ ही नहीं पड़ा.
मगर जब इसी तमन्ना की बंजर ज़मीन पर हिंसा उग आई, तब क्रूरता में सबने अपना नेता देखा. कॉमेडियन आर्थर कहीं पीछे छूट गया और जोकर सामने आ गया.
भीड़ ने अपने-अपने हाथों में बैनर उठा लिया- हम सब विदूषक हैं.
फ़िल्म में आर्थर के चारों ओर ऐसे लोग रहते हैं, जो बिना उसकी बात सुने या समझे फ़ैसले सुनाए जाते हैं.
'तुम फनी हो... तुम फनी नहीं हो.' 'तुम नौकरी से निकाले जाते हो.' या फिर बच्चे को हँसाने की कोशिश करते हुए ये सुनना- मेरे बच्चे को परेशान मत करो.
पर्दे और पर्दे से बाहर एक अच्छा समीक्षक कौन है? 
वो जो अपने फ़िल्म रिव्यू के हर पांचवे पैराग्राफ में सिनेमाटोग्राफी, एडिटिंग, म्यूज़िक, एक्टिंग, प्लॉट पर बात करता है?
या वो जो अपने सब्जेक्ट को ध्यान से सुन या देख रहा होता है?
पर्दे पर आर्थर जब अपनी कॉमेडी और ट्रैजेडी के सही समीक्षकों के इंतज़ार में ग़लत समीक्षकों से टकरा रहा होता है, तब सिनेमाटोग्राफ़ी इतनी कमाल की होती है कि हर सीन दूसरे सीन को बाहों में लिए नज़र आता है.
पहले ही सीन में बिना डायलॉग के हँसाने की कोशिश करते मसख़रे का धराशायी होना. 'एवरीथिंग मस्ट गो' के बोर्ड का मुंह पर टूटना और कूड़े वाली गली में पड़े रहना. बुरे वक़्त के अच्छे में रिसाइकिल होने का इंतज़ार करते हुए.
लिखे हुए में झूठ की गुंजाइश कम होती है. अपना लिखा झूठ पढ़ना बेहद मुश्किल होता है. सच बेहद आसान...जैसे 12वीं क्लास में आकर दो का पहाड़ा पढ़ना हो.
आर्थर का किरदार भी लिखे हुए में गुंजाइश खोजता है.
 यानी  'मानसिक रोग से पीड़ित होने की सबसे बड़ी समस्या है कि ये समाज आपसे ऐसे रवैये की उम्मीद रखता है जैसे आप पूरी तरह से ठीक हों.'
पूरी जोकर फ़िल्म पर ग़ौर करें तो जगह-जगह ऐसे निशान दिखते हैं जिनसे पता चलता है कि इसके लेखकों- टॉड फ़िलिप्स और स्कॉट सिल्वर को लिखकर अपनी बात कहने से कितना लगाव है. 
फिर चाहे बूढ़ी मां नेनी (मूर्रे फ्रैंकलिन) के साथ अपार्टमेंट में मूर्रे फ्रैंकलिन (रॉबर्ट डि नीरो) का शो देखने के बाद टीवी पर आते क्रेडिट्स. आर्थर की डायरी और बैनर. 
अस्पताल के वो रिकॉर्ड्स, जिसे पढ़कर आर्थर जान पाता है कि मां क्यों कहती थी कि हँसना ज़रूरी है. 
'चर्नोबिल' में म्यूज़िक देने वाली हिल्डर गुआंडोटिर की चौंकाने वाली आदत जोकर में भी नज़र आई है. एक इंटरव्यू में हिल्डर ने कहा था, 'मुझे सबसे ज़्यादा तब मज़ा आता है, जब सही मौक़े पर बिल्कुल सही धुन हाथ आ जाए.'
जिन सीढ़ियों पर अपनी उदासियों के साथ धीरे-धीरे आर्थर चढ़ता है, जोकर बनने पर इन्हीं सीढ़ियों से उतरने का उसका अंदाज़ पूरी तरह बदल चुका होता है. सीढ़ियों पर पड़े पानी पर कूदता-झूमता जोकर पीछे से आते पुलिसवालों की परवाह भी बंद कर देता है. 
जोकर फ़िल्म 1970-80 के दौर की कहानी कहती है. फ़िल्म का ये दौर मार्टिन स्कोर्सेसे की टैक्सी ड्राइवर और किंग ऑफ़ कॉमेडी जैसी कुछ फ़िल्मों के रेफ़रेंस से बना है.
कुछ मौक़ों पर टैक्सी ड्राइवर जैसे हालात आर्थर के लिए भी लगते हैं. लेकिन फिनिक्स की एक्टिंग आर्थर को आर्थर और जोकर को जोकर बनाए रखती है. 
आर्थर और जोकर के किरदार को फ़िल्म में पकड़ते और छोड़ते वाकिन फिनिक्स ग्रीक माइथोलॉजी का वो फिनिक्स पंछी बन जाते हैं जो फ़ना के बाद अपनी ही राख से फिर ज़िंदा हो जाता है. 
मेंटल हेल्थ, बच्चों का यौन उत्पीड़न, लड़कियों के साथ छेड़ख़ानी और ग़रीब बनाम अमीर. ये कुछ ऐसी चीज़ें हैं, जिनसे पर्दे पर जब जोकर होकर गुज़र रहा होता है तब फ़िल्म देख रहे लोग कनेक्ट कर पा रहे होते हैं.
जोकर सिस्टम के बनाए नियमों पर भी सवाल करता है. 'जब आप एक मेंटली डिस्टर्ब आदमी को बर्बाद हो चुके समाज में लाकर छोड़ते हैं तो आपको वही मिलता है जो आप डिज़र्व करते हैं.' यही लाइफ़ है.
आस-पास  या दूर दराज़ चेहरों पर चढ़े नक़ाब देखने वाले लोगों को जोकर ही अपना सच लगता है. तो क्या हुआ जो उसकी क्रूरता ग्लोरिफाई की हुई जान पड़ती है. 
'..... हाहाहाहा. हाहाहाहा. हाहाहाहाहा.'
'किस बात पर हँसी आ रही है? 
'एक जोक याद आया.'
'मुझे भी बताओ.'
'नहीं....क्योंकि तुम्हें समझ नहीं आएगा.'
कुछ समझाते हुए बैकग्राउंड म्यूज़िक पर अकेलेपन की जोड़ी के साथ जोकर नाचते हुए आंखों से ग़ायब होता है. हम सब पर ये इल्ज़ाम लगाते हुए कि चेहरे पर देखी हर मुस्कान को हम सच समझ बैठे....पीर पराई जानी नहीं.


<|endoftext|>

छोटे पर्दे का सबसे ख़तरनाक शो जिसमें ड्रामा है, नौटंकी है और जहाँ ढेर सारे रिश्ते बनते-बिगड़ते हैं, उस शो का आग़ाज़ हो चुका है. सोमवार को पहले एपिसोड में बहुत कुछ देखने को मिला.
2017 में रश्मि देसाई और सिद्धार्थ शुक्ला 'दिल से दिल तक' सीरियल में साथ काम कर चुके हैं. उस दौरान दोनों के रिलेशनशिप की काफ़ी चर्चा हुई थी. 'बिग बॉस' की नयी मालकिन बनीं अमीषा पटेल ने भी प्रीमियर के दौरान इस बात का ज़िक्र किया था कि दोनों के बीच शायद प्रोफेशलन के अलावा पर्सनल रिश्ता भी रह चुका है. लेकिन, अब पहले जैसे रिश्ते न होने के कारण रश्मि और सिद्धार्थ के एक बेड शेयर करने को लेकर विवाद हो सकता है. दोनों के बैंड का रंग एक जैसा होने के कारण उन्हें एक ही बेड दिया है. 
इस बार बिग बॉस 13 में क्या ख़ास है, 6 बातें
नहीं रहा 'शोले' का 'कालिया', मुंबई में ली आख़िरी सांस
रविवार रात 'बिग बॉस 13' के प्रीमियर के दौरान सभी कंटेस्टेंट को अलग-अलग रंग के बैंड दिए गए थे. शो मेकर्स की ओर से यह तय किया गया कि जिन लोगों के बैंड मैच होंगे उन्हें बेड शेयर करना होगा. सिद्धार्थ शुक्ला और रश्मि देसाई के बैंड मैच हो गए, जिसके बाद एक ही बेड शेयर करने को लेकर उनके बीच कहासुनी हो गई.
 #SaturdayVibes  #Tbt #DilSeDilTak 💖
A post shared by  Rashami Desai (@imrashamidesai) on Mar 3, 2017 at 11:02pm PST
'बिग बॉस' का ये सीज़न कितना अनोखा होने वाला है इसकी एक झलक आपको पहले ही दिन देखने को मिल गयी होगी. दरअसल, बिग बॉस के मुताबिक़ रश्मि और सिद्धार्थ को घर में एक ही बेड शेयर करना पड़ेगा, लेकिन रश्मि देसाई इस बात से थोड़ी परेशान नज़र आयीं. 'बिग बॉस  के पहले एपिसोड में दिख रहा है कि रश्मि, सिद्धार्थ से चौंक कर पूछ रही हैं कि हम एक ही बेड थोड़ी शेयर करेंगे. इसके बाद सिद्धार्थ कहते हैं, 'ऐसा ही है'.
शो के पहले ही दिन ऑडियंस को ख़ूब मसाला मिला, पहले ही दिन बहस-बाज़ी, लड़ाइयां शुरू हो गयीं, लगता है इस बार पहले ही हफ्ते में ''वीकेंड का वॉर'' जिसे सलमान ख़ान लेकर आएंगे, काफ़ी रोमांचक होने वाला है. 


<|endoftext|>

"आज दर्शक फ़िल्मों में असल ज़िंदगी की झलक देखना चाहते हैं. अब हिंदी सिनेमा का बॉलीवुड दौर गुज़र चुका है. अब दर्शक फ़िल्मों से किसी तरह का जुड़ाव महसूस करना चाहते हैं."
ये कहना है निर्देशक मिलन लूथरिया का, जिन्होंने साल 2011 में सिल्क स्मिता की जीवनी पर आधारित 'द डर्टी पिक्चर' नाम की फ़िल्म बनाई थी. विद्या बालन को इस फ़िल्म से काफ़ी सराहना मिली और फ़िल्म ने तीन राष्ट्रीय पुरस्कार भी जीते.
इस साल हिंदी फ़िल्म इंडस्ट्री वास्तविक लोगों और वास्तविक घटनाओं पर आधारित तक़रीबन 10 फ़िल्में बना चुकी है. इनमें शामिल हैं- मिशन मंगल, बाटला हाउस, उरी- द सर्जिकल स्ट्राइक, ठाकरे, द  एक्सीडेंटल प्राइम मिनिस्टर, मणिकर्णिका, सुपर 30,  केसरी, पीएम नरेंद्र मोदी, ताशकंद फ़ाइल्स.
अब इस साल के अंत तक तीन और ऐसी फ़िल्में आने वाली हैं जिनमें शामिल है प्रियंका चोपड़ा की 'स्काई इज़ पिंक', शूटर दादियों की ज़िंदगी पर बनी 'सांड की आंख', जिसमें तापसी पन्नू और भूमि पेडनेकर नज़र आएंगी और आशुतोष गवारिकर की फ़िल्म 'पानीपत' जिसमें अर्जुन कपूर नज़र आएंगे.
'मंगल पांडेय', राजा रवि वर्मा की ज़िंदगी पर आधारित 'रंग रसिया', 'सरदार पटेल' और दशरथ मांझी पर आधारित 'मांझी:द माउंटेन मैन' जैसी चार बायोपिक फ़िल्में बनाने वाले केतन मेहता बायोपिक फ़िल्मों के दौर से काफ़ी ख़ुश हैं.
उनका कहना है कि बायोपिक फ़िल्में उन लोगों को मान्यता देने का साधन हैं जिन्होंने अपने समय में योदगान दिया है.
वहीं फ़िल्म समीक्षक अजय ब्रहात्मज का कहना है कि अब तक जितनी भी बायोपिक बनी हैं वो ज़्यादातर खेल और सेना से जुड़े या मशहूर लोगों पर बन रही हैं लेकिन ये सही मायनों में बायोपिक नहीं हैं. उनका ये भी मानना  है कि बॉलीवुड में हमेशा से ही भेड़ चाल रही है और उसे फ़ार्मूला की ज़रूरत रही है. 
फ़िल्मों के कारोबार की जानकारी रखने वाले अमोद मेहरा का कहना है कि अभी जितनी भी बायोपिक फ़िल्में बन रही हैं उनमें से ज़्यादातर खेल से जुड़ी हैं, जिनमें एक अंडरडॉग हीरो बन जाता है. ये पुराना फ़ार्मूला है.
उन्होंने कहा, "भाग मिल्खा भाग या मैरी कॉम के बाद लगा था कि बायोपिक फ़िल्मों का दौर आएगा पर हाल फ़िलहाल में बायोपिक फ़्लॉप भी हुई हैं जैसे हॉकी प्लेयर संदीप सिंह पर बनी फ़िल्म सूरमा और अज़हर. इनसे बायोपिक्स के ट्रेंड में कमी आई है."
अमोद मेहरा का कहना है कि कई फ़िल्मों की घोषणा हुई है लेकिन उन पर काम अभी तक शुरू नहीं हुआ है. जैसे सायना नेहवाल जिसमें पहले श्रद्धा कपूर लीड रोल में थीं, और अब परिणीति चोपड़ा हैं. 
बायोपिक फ़िल्मों का इतिहास हिंदी सिनेमा में बहुत पुराना रहा है.
वरिष्ठ पत्रकार जयप्रकाश चौकसी ने बताया कि साइलेंट फ़िल्म के दौर में भी बायोपिक फ़िल्में बनी है.
कवियों और  संतों पर कई बायोपिक फ़िल्में बनी हैं जैसे कि संत तुकाराम, संत कालिदास और संत ज्ञानेश्वर.
उनका ये भी मानना है कि हिंदी सिनेमा के हर दौर में बायोपिक फ़िल्में बनी हैं. जयप्रकाश चौकसी ने बायोपिक फ़िल्मों से जुड़ा क़िस्सा साझा किया जब दिलीप कुमार संत तुलसीदास के बायोपिक करने वाले थे. 
चौकसी बताते हैं कि फ़िल्म निर्देशक महेश कौल तुसलीदास की ज़िंदगी पर फ़िल्म बनाना चाहते थे और उन्होंने लेखक अमृतलाल नागर को आमंत्रित किया क्योंकि वो तुलसी साहित्य के जानकार थे उन्हें आमंत्रित किया.
नागर छह महीने महेश कौल के साथ रहे और उन्होंने काफ़ी तैयारी भी की. वो स्क्रिप्ट लिखने के लिए बनारस गए और उसी दौरान महेश कौल की मृत्य हो गई.
इसके बाद नागर ने अपने स्क्रिप्ट के आधार 'मानस का हंस' उपन्यास लिखा जो तुलसीदास की ज़िंदगी पर आधारित था.
निर्माता जीएन शाह इस पर फ़िल्म बनाना चाहते थे और उन्होंने दिलीप कुमार से तुलसी का किरदार निभाने के लिए कहा. दिलीप कुमार को कहानी पसंद आई और वो फ़िल्म में काम करने के लिए राज़ी भी हो गए.
फ़िल्म की तैयारी हो चुकी थी लेकिन 41 की उम्र में दिल का दौरा पड़ने से जीएन शाह का देहांत हो गया.
इसके बाद जब फ़िल्म के इंचार्ज दिलीप कुमार से मिलने गए तो उन्होंने कहा कि अब उनके लिए ये किरदार निभाना मुश्किल होगा और इस तरह उन्होंने फ़िल्म में काम करने से इनकार कर दिया.
जयप्रकाश चौकसी का मानना है कि कोई ट्रेंड मरता नहीं है. बस किसी दौर में वो कम तो किसी दौर में ज़्यादा हो जाता है.
प्रधानमंत्री मोदी की बायोपिक की कहानी कितनी सच्ची
'मुझे मेरी बायोपिक में कोई दिलचस्पी नहीं'
जय प्रकाश चौकसी का कहना है कि बायोपिक फ़िल्में बनाते वक़्त असल ज़िंदगी की सच्चाई से थोड़ा समझौता करना पड़ता है. ऐसी कई फ़िल्में हैं जिनमें असलियत से समझौता किया गया है और 'मसाला' जोड़ा गया है.
अमोद मेहरा राजकुमार हिरानी की संजय दत्त की ज़िंदगी पर आधारित 'संजू' को बायोपिक नहीं मानते. वो कहते हैं, "संजू एक परीकथा है जिसमें संजय दत्त की सफ़ेदी की गई है जिसमें कोई सच्चाई नहीं है.
मेहरा कहते हैं कि 'संजू' बनाकर निर्देशक राजकुमार हिरानी ने बायोपिक के नाम पर बहुत बड़ा धोखा किया था.
मिलन लूथरिया कहते हैं कि अब हिंदी सिनेमा में बायोपिक फ़िल्में और सच्ची घटना पर आधारित फ़िल्में ज़रूरत से ज़्यादा बन रही हैं. अगर फ़िल्में भेड़ चाल या अनुचित लाभ के लिए बनाई जाती हैं तो ये ग़लत है. बायोपिक फ़िल्म बनाने के पीछे इरादा सही होना चाहिए.
अजय ब्रहात्मज भी मिलन लूथरिया से इत्तेफ़ाक़ रखते हैं. वो कहते हैं, "अगर जल्दबाज़ी या नक़ल में बायोपिक फ़िल्में बनाई जाती हैं तो ये ग़लत है. मगर बायोपिक इतिहास को समझने और इसके संपर्क में रहने का बहुत अच्छा ज़रिया भी हैं."
संजय दत्त की ज़िंदगी पर फ़िल्म! मगर क्यों?
बायोपिक और सच्ची घटनाओं पर आधारित फ़िल्मों ने कई कलाकारों को सफलता के शिखर पर पहुंचाया है.
डर्टी पिक्चर पहली बॉलीवुड की महिला प्रधान फ़िल्म बनी जिसने 100 करोड़ कमाए. इस फ़िल्म के बाद विद्या बालन की गिनती सुपरस्टार में होने लगी.
'संजू' ने रणबीर कपूर के डगमगाते करियर को नया रुख़ दिया, 'एमएस धोनी' फ़िल्म ने सुशांत सिंह राजपूत को नया स्टारडम दिया और 'उरी - द सर्जिकल स्ट्राइक' ने विकी कौशल को नया उभरता हुआ स्टार बनाया है.
केतन मेहता का मानना है कि जब किसी को असल किरदार करने का मौक़ा मिलता है तो उसकी भागीदारी बढ़ जाती है, जिससे वो बतौर कलाकार विकसित होता है.
मिलन लूथरिया मानते हैं कि अगर बेहतरीन अदाकारी और बॉक्स ऑफ़िस की सफलता का मेल होता है तो वो किरदार यादगार बन जाता है. इसीलिए कलाकार रियल लाइफ़ किरदार निभाना सम्मानजनक मानते हैं.
क्या वाकई भारी मुनाफ़े का सौदा हैं बायोपिक
1. 83 - भारत की पहले वर्ल्ड कप जीत पर आधारित फ़िल्म जिसमें रणवीर सिंह कपिल देव के किरदार में नज़र आएंगे.
2. छपाक -एडिस अटैक सर्वाइवर लक्ष्मी अग्रवाल की ज़िंदगी पर आधारित मेघना गुलज़ार की निर्देशत फ़िल्म. लीड रोल में दीपिका पादुकोण होंगी.
3. गुंजन सक्सेना - 'कारगिल गर्ल' नाम से मशहूर भारत की पहली महिला एयरफ़ोर्स पायलट के जीवन पर आधारित फ़िल्म. लीड रोल में होंगी जाह्नवी कपूर.
4. बालाकोट - विवेक ओबेरॉय ने कहा है कि वो विंग कमांडर अभिनन्दन वर्धमान की ज़िंदगी पर फ़िल्म बनाएंगे.
5. शेरशाह - कारगिल युद्ध के भारतीय नायक विक्रम बत्रा की ज़िन्दगी पर आधारित फ़िल्म, जिसमें सिद्धार्थ मल्होत्रा नज़र आएंगे. 
6. सायना नेहवाल - फ़िल्म की घोषणा दो साल पहले हो चुकी है पर अभी तक फ़िल्म फ्लोर पर नहीं गई है. श्रद्धा कपूर को अब परिणीति चोपड़ा ने रेप्लस कर दिया है. 
7. मानेकशॉ - फ़ील्ड मार्शल सैम मानेकशॉ की जीवनी पर आधारित फ़िल्म. इसमें विकी कौशल प्रमुख किरदार होंगे.
8. ओशो गुरु की ख़ास मानी जाने वाली मां आनंद शीला बायोपिक में प्रियंका चोपड़ा नज़र आएंगी. 
अमरीकी निर्देशक बैरी लेविन्सन इसका निर्देशन करेंगे.
9. मिथाली राज -क्रिकेटर मिथिला राज की बायोपिक के लिए तापसी पन्नू से बातचीत चल रही है.


<|endoftext|>

बीते साल के सीज़न की तरह इस बार भी फ़िल्म अभिनेता सलमान ख़ान शो को होस्ट कर रहे हैं. 
29 सितम्बर को बिग बॉस सीज़न 13 की ग्रैंड ओपनिंग हुई जिसमें कार्यक्रम में 13 सदस्यों की एंट्री हुई. लेकिन इस बार ये सीज़न पहले से अलग है. 
आइए आपको शो के उन नए नियमों के बारे में, जो आज से पहले बिग बॉस के किसी भी सीज़न में देखने को नहीं मिले थे -
ऐसा पहली बार हुआ है कि जब कार्यक्रम में महिला प्रतियोगियों की संख्या पुरुष प्रतियोगियों की संख्या से ज्यादा है. 
शो में हिस्सा लेने वाले कुल 13 सदस्यों में से 8 महिलाएं हैं- रश्मि देसाई, देबोलीना भट्टाचार्य, कोएना मित्रा, माहिरा शर्मा, शेफाली बग्गा, शहनाज़ गिल, दलजीत कौर और आरती सिंह.
साथ ही इस बार शो में शामिल होने वाले पुरुष प्रतियोगी हैं- सिद्धार्थ शुक्ला, अबु मलिक, सिद्धार्थ डे, पारस छाबड़ा और आसिम रियाज़.
इस नियम के तहत हर प्रतियोगी को एंट्री के मौक़े पर ही अपना 'बेड फ्रेंड फॉरएवर' चुनने का मौक़ा मिलेगा. अपने इन बीएफ़एफ के साथ प्रतियोगी पूरे शो को दौरान अपना बेड शेयर करेंगे. 
रविवार को हर प्रतियोगी को बीएफ़एफ वाला एक कलर टैग भी दिया गया है और उनसे कहा गया है कि वो घर के अंदर जाकर अपना बेड पार्टनर ढूंढिए. 
इसके बाद मंगलवार को सबको पता लगेगा कि कौन प्रतियोगी किसके साथ सोएगा. 
अभी तक सिर्फ रश्मि देसाई और सिद्धार्थ शुक्ला को ही पता है की वो कार्यक्रम में एक दूसरे के साथ बेड शेयर करने वाले हैं.
Big Boss चाहते हैं कि आप उनका नया 🏠 देखें और कमेंट करके बताएं कि घर कैसा लगा 😝
पहले सिर्फ बिग बॉस घर के मालिक होते थे लेकिन इस बार बिग बॉस के साथ-साथ बॉलीवुड एक्ट्रेस अमीषा पटेल को घर की मालकिन बनाया गया है. 
वो घरवालों पर पूरी तरह से अपनी नज़रें रखेंगी. अमीषा ने रविवार वो बिग बॉस 13 के प्रीमियर पर कहा कि "ज्यादातर कॉन्टेस्टेंट जो घर के अंदर जा रहे हैं वो सिंगल हैं और मैंने सबके बीच काफी स्पार्क्स् देखे हैं. तो वो घर में सिंगल जाएंगे और शायद डबल निकलेंगे."
 Aayi hai banne #BiggBoss13 ki humraaz, @ameeshapatel9 in a new fierce avataar! Dekhiye aaj raat 9 baje se with @beingsalmankhan. @vivo_india #BB13 #SalmanKhan Anytime on @voot
A post shared by  Colors TV (@colorstv) on Sep 29, 2019 at 4:15am PDT
बीते सालों के बिग बॉस के सीज़न्स में दर्शक देखते आए होंगे कि घरवालों में से एक सदस्य को कप्तान बनाया जाता था. ये कप्तान ही घरवालों को बताता था कि है कि घर में किस व्यक्ति को क्या काम करना है. 
लेकिन इस बार ये सब पहले से बता दिया गया है. कौन खाना बनाएगा, कौन घर की सफाई करेगा, कौन टॉयलेट साफ़ करेगा, ये सब शो शुरू होने से पहले ही स्पष्ट कर दिया गया है.
शो के प्रीमियर की रात सलमान ख़ान ने शो के फिनाले के बारे में खुलासा करके इसमें होने वाले ट्विस्ट के बरे में इशारा कर दिया है.
इस बार कुछ प्रतियोगी चार हफ्तों में ही फिनाले में अपनी जगह बना सकते हैं. 
इस टिकट को जीतने वाले प्रतियोगी को इसे बचाए रखने के लिए आगे बेहतर परफॉर्म करना होगा, ऐसा अंदाजा लगाया जा सकता है.
अब तक बिग बॉस का आलीशान घर हर बार मुंबई से बाहर लोनावला में बनता था. 
लेकिन इस बार इसे मुंबई के ही फ़िल्मसिटी में बनाया गया है.


<|endoftext|>

विजू खोटे लंबे समय से बीमार चल रहे थे. सोमवार सुबह उन्होंने मुंबई स्थित अपने घर में आखिरी सांस लीं. 
विजू खोटे की भांजी अभिनेत्री भावना बलसावर ने बीबीसी हिंदी को बताया कि "सोमवार सवेरे 6.55 को उनका निधन हुआ. काफी दिनों से उनकी तबीयत ख़राब थी जिसके चलते वो अस्पताल में भर्ती थे और कुछ दिन पहले ही वो अपने घर लौटे थे."
हिंदी फिल्मों के अलावा कई मराठी फ़िल्मों में भी उन्हें उनके बेहतरीन अभिनय के लिए सराहा गया है.
विजू खोटे के निधन की ख़बर से पूरे बॉलीवुड इंडस्ट्री में शोक की लहर है. कई लोगों ने उनकी मौत पर गहरा दुख जताया है.
अभिनेत्री टिस्का चोपड़ा ने उन्हें याद करते हुए सोशल मीडिया पर लिखा, "शोले में कालिया के उनके किरदार को कभी भूला नहीं जा सकता."
"सरकार, मैंने आपका नमक खाया है."
शोले के गब्बर सिंह के सवाल "तेरा क्या होगा कालिया" के जवाब में कालिया का डरा हुआ चेहरा हर उस व्यक्ति को याद होगा जिसने फ़िल्म 'शोले' देखी है.
बड़ी-बड़ी मूछों वाले ये व्यक्ति विजू खोटे थे जो फ़िल्म में कालिया का किरदार निभा रहे थे. 
विजू खोटे के कालिया के किरदार भले ही बेहद छोटा था लेकिन आज भी लोगों के दिलों पर इतनी गहरी छाप छोड़ी कि आज भी उन्हें कालिया के कैरेक्टर के लिए ही जाना जाता रहा है.
1994 में आई निर्देशक राजकुमार संतोषी की फ़िल्म 'अंदाज़ अपना-अपना' में अहम किरदार आमिर ख़ान और सलमान ख़ान का था लेकिन फिल्म में एक और दिलचस्प किरदार था रॉबर्ट का.
रॉबर्ट का ये डायलॉग 'गलती से मिस्टेक हो गया' इतना चर्चित हुआ कि आज भी लोग इसे दोहराते हैं. 
विजू कई टीवी शो और मराठी नाटकों में भी ऩजर आ चुके हैं. उन्हें आख़िरी बार 2018 में फ़िल्म 'जाने क्यूं दें यारों' में देखा गया था.
विजू खोटे 300 से अधिक मराठी और हिंदी फ़िल्मों में काम कर चुके हैं. उनकी यादगार फ़िल्मों में चाइना गेट, क़यामत से क़यामत तक, क़र्ज़, गोलमाल 3 शामिल हैं.


<|endoftext|>

ये बात ग़ुस्साए सलमान ख़ान ने एक मीडिया फ़ोटोग्राफ़र  से कही. 
बिग बॉस एक ऐसा शो है जिसमें लोगो के रिश्ते बनते भी हैं और बिगड़ते भी हैं. 
इसी बिग-बॉस की अगली कड़ी यानी बिग-बॉस-13 का सोमवार को मुंबई के अंधेरी मेट्रो यार्ड पर धमाकेदार आगाज़ किया गया.
शो को लॉन्च किया सलमान ख़ान ने.
इस बार बिग बॉस का लॉन्च इवेंट कार्यक्रम काफ़ी ख़ास रहा क्योंकि इसका आयोजन मेट्रो स्टेशन के पास यार्ड पर किया गया था.
इसके साथ ही शो में ऐसे ही कई चीजें हैं जो पहली बार होने जा रही हैं.
लॉन्च इवेंट के दौरान सलमान ख़ान ने शो से जुड़ी कई बातें शेयर कीं.
हाल ही में शो का एक नया प्रोमो रिलीज किया गया जिसमें सलमान बिग बॉस-13 के 'टि्वस्ट एंड टर्न' के बारे में बता रहे हैं. 
जहां चार हफ़्तों में ही प्रतिभागी फ़िनाले की ओर बढ़ने लगेंगे. 
इस टि्वस्ट के बारे में बात करते हुए सलमान ट्रेन में सवार हुए नज़र आते हैं और फटाफट प्रतियोगिओं की गाड़ी को फाइनल्स में पहुंचाने की बात कर रहे हैं.
शो में चार हफ़्तों के बाद ही विजेता की ट्रॉफ़ी के लिए असली जंग शुरू हो जाएगी.
इस बार बिग बॉस के बारे में जो एक और बात जो अलग वो ये है कि महाराष्ट्र के लोनावला में बनता था और सारे प्रतियोगी वहीं रहते थे लेकिन इस बार बिग बॉस 13 का सेट मुंबई की फ़िल्म सिटी में बनाया गया है. 
इस पर सलमान कहते हैं कि, ''उस सेट पर मुंबई के ट्रैफ़िक में पहुंचना ही तीन घंटों का एकतरफ़ा सफर है, जिसमें दो बार लोनावला से आया जाया सकता है.''
सलमान ने ये भी कहा कि इस बार जहां बिग बॉस-13 का सेट लगा है वहां खूब स्पिरिट्स भी हैं, यानी 'भूतिया' हरकतें होती रहती हैं.
बिग बॉस-13 का प्रीमियर टीवी पर 29 सितंबर, रविवार को रात 9 बजे होगा. सलमान खान शो को होस्ट करेंगे और शो के कंटेस्टेंट के प्रतिभागियों से लोगों को मिलाएंगे.


<|endoftext|>

हो सकता है कि इस कथन में आपको थोड़ा महिमामंडन जैसा लगे, लेकिन जब आप इस दावे के ख़ास धारा को मोड़नेवाले आयाम पर गौर करेंगे तो अर्थ बेहतर समझ आएगा.
क्योंकि अमिताभ परंपरा के निर्माता होने से पहले उसे तोड़नेवाले थे.
वे ज़रूरत से ज़्यादा लम्बे थे. उस ज़माने के फ़ैशन बेलबॉटम में तो उनकी छरहरी टांगें और उभरकर आती थीं. 
ट्रेड पंडितों ने भविष्यवाणी की कि इस 'दोष' के चलते उनके साथ काम करने को, सफ़ल जोड़ी बनाने को कोई स्थापित नायिका तैयार नहीं होगी. 
पर नतीजा, उन्होंने अपने सिनेमा में नायिका की भूमिका को ही सदा के लिए हाशिये पर भेज दिया. 
और जैसा सिने इतिहासकार रवि वासुदेवन लिखते हैं, देखते ही देखते इस छह फीट दो इंच के इकहरे बदन लड़के का यही 'दोष' लम्बाई इस लम्बवत पसरे मुम्बई महानगर और उसकी उर्ध्वाधर वैश्विक महत्वाकांक्षाओं का जीता-जागता प्रतीक बन गई. 
अमिताभ भिन्न थे. पंजाब के देहातों से भागे गबरू जवानों और पीढ़ियों से सिनेमा बनाते आये खानदानों से निकले नायकों के बीच वे एक हिन्दी साहित्यकार के बेटे थे. 
भले वे आगे चलकर एक्शन फ़िल्मों के सरताज बने, उनकी पहली फ़िल्म 'सात हिन्दुस्तानी' का अन्तर्मुखी मुस्लिम शायर अनवर अली अपनी बात क़लम और कलाम से कहना कहीं ज़्यादा पसन्द करता था. 
उनकी आवाज़ को तय मानकों से भिन्न पाया गया. ऑल इंडिया रेडियो ने उन्हें ऑडिशन के बाद बैरंग लौटा दिया था. 
जवाब में उन्होंने आवाज़ के तयशुदा मानकों को ही पलट डाला, हमेशा के लिए. 
आज अमिताभ बच्चन की आवाज़ भारतीय जनमानस की सबसे पहचानी हुई आवाज़ों में से एक है. संभवत: सबसे पहचानी. 
सत्तर का दशक उनका दशक था. यूं भी यह दशक आज़ाद भारत के इतिहास का सबसे उथल-पुथल भरा दशक है. नक्सलबाड़ी की अनुगूंज, चुनावी उठापटक, भारत-पाकिस्तान युद्ध, सम्पूर्ण क्रांति आन्दोलन और आपातकाल. यहाँ युद्ध भी है, तानाशाह भी, मसीहा भी, क्रांति भी. 
यह दशक युवा असंतोष का दशक है, जिसका सिनेमाई प्रतिफलन अमिताभ के 'एंग्री यंग मैन' किरदार में होता है. हिन्दी सिनेमा का सबाल्टर्न हीरो महानायकीय हिंसक टर्न लेता है. 
यह फ़िल्में एक ओर सिस्टम के प्रति समाज में पनपते गुस्से की ज़िन्दा बानगी हैं, वहीं हर बार समाज में गहरे पैठी गैर-बराबरी से उपजी इन समस्याओं के किसी मसीहाई समाधान के साथ इन फ़िल्मों ने अपने दर्शक के लिए अन्तत: यथास्थितिवाद की पुष्टि करने का ही काम किया. 
'ज़ंजीर' से लेकर 'अग्निपथ' तक अमिताभ का निभाया गया विजय का किरदार इसी द्वैध से ग्रस्त है. वो हीरो नहीं, एंटी-हीरो है.
मैथिली राव उस दौर के सिनेमा पर टिप्पणी करते हुए लिखती हैं, "सलीम-जावेद की पटकथाओं में उन गुमसुम उलझनों के गुस्से की झलक होती थी जो नेहरुवादी सपनों के छले जाने और गरीबी हटाओ के खोखले नारे से पैदा हुई थी." 
यश चोपड़ा की 'दीवार' के उस क्लासिक सीन में विजय जब पलटकर अपने भाई को कहता है, "जाओ पहले उस आदमी का साइन लेकर आओ.." 
तो वह पूरे नागरिक समाज को उसका निश्छल बचपन छीने जाने का अपराधी ठहरा रहा है. ये तमाम किरदार दरअसल भारत में जारी एकतरफ़ा शहरीकरण तथा कथित विकास की प्रक्रिया की बलि चढ़े किरदार हैं. 
कभी वो अनाथ है, कभी परिवार से बिछुड़ा, कभी ठुकरा दिया गया है. वो अकेला है, या कर दिया गया है. 
उसने अपराध का रास्ता चुना है, क्योंकि सिस्टम उसे ईमानदारी के साथ और किसी सूरत में जीने नहीं देगा. 
उसकी मासूमियत को इस ज़ालिम शहर ने उससे छीन लिया है, जिसे वो वापस माँगता है. 
अमिताभ के इस 'एंग्री यंग मैन' के किरदार में विनय लाल जैसे इतिहासकार महाभारत के मिथकीय चरित्र कर्ण की, तो आशीष नंदी जैसे अध्येता साहित्य और सिनेमा के अमर चरित्र देवदास की प्रतिछाया देखते हैं. 
साठ के दशक के पलायनवादी लोकप्रिय सिनेमा को उन्हीं के हमउम्र दो गुस्सैल लेखकों की जोड़ी वापस यथार्थ के धरातल पर खींच लाती है. 
भले उस यथार्थ की सिनेमाई भाषा मैलोड्रामा से क्यों ना भरी हो, और अन्तत: मसीहाई क्लाइमैक्स में क्यों ना समाप्त हो.
विजय का किरदार दरअसल हमारे सिनेमा का अनन्य 'आउटसाइडर' है, जिसमें इस देश का चवन्नी चैप दर्शक सदा अपना अक्स देखता रहा. 
उसके तमाम साथी साझेदार भी समाज के निम्नवर्ग, हाशिये के या अल्पसंख्यक समुदाय से ही आते हैं. 
जैसा खुद जावेद अख़्तर 'सिनेमा के बारे में' किताब में 'दीवार' के संदर्भ में नसरीन मुन्नी कबीर से कहते हैं, "विजय कभी भी उस आदमी की तलाश नहीं करता जिसने उसके बाप के साथ ज्यादती की थी. वो उस मुंशी के साथ भी कुछ नहीं करता जिसने उसकी माँ के साथ बदसलूकी की थी. विजय जानता है कि कुसूरवार तो ये सिस्टम है. आखिरकार वो बग़ावत तब करता है जब वो देखता है कि गोदी का एक मज़दूर ठगों के हाथों मारा जाता है, वो बग़ावत तब करता है जब वो देखता है कि गोदी के मज़दूरों से 'प्रोटेक्शन मनी' वसूल की जा रही है.. 'दीवार' में जो विजय के साथ हो रहा था वो सब हममें से बहुत से लोगों के साथ हो रहा था, हो सकता है कि हम विजय की तरह पेश ना आए हों, लेकिन फिर भी हमें उसकी बातें..कहीं ज़्यादा अपनी बातें लगती थीं."
ऐसा नहीं कि अमिताभ ने अपने फ़िल्मी करियर में असफ़लताएं नहीं देखीं. 
अस्सी के दशक में राजनीति की ज़मीन पर मुँह की खाने के बाद जब वे सिनेमा के परदे पर वापस लौटे, तो उनके हिस्से 'जादूगर', 'तूफ़ान', 'मर्द' और 'शहंशाह' जैसी भौंडी भूमिकाएं ही आईं. 
ठीक इसी तरह नब्बे के दशक में बिज़नस की पिच पर बाउंसर झेलते हुए जब वे अपने दूसरे संन्यास से वापस सिनेमा में लौटे तो भी उनके हिस्से 'मृत्युदाता' 'मेजर साब' और 'लाल बादशाह' जैसी औसत से कमतर फ़िल्में रहीं, जिनमें उनकी पूर्ववर्ती महानायकीय इमेज को भुनाने की भद्दी कोशिश दिखती थी.
पर वे इस दौर से बाहर निकले, जिसका श्रेय हर बार उनकी प्रयोगशीलता तथा नए माध्यमों तथा निर्देशकों के साथ काम करने की हिचक तोड़ने को जायेगा. हालांकि ऐसा करने में उन्हें सदा ही ज़रूरत से ज़्यादा देर लगती रही है.
पर यह भी पोएटिक जस्टिस ही है कि जिस महानायक ने अपने गुस्सैल 'एंग्री यंग मैन' अवतार के साथ लोकप्रिय हिन्दी सिनेमा से नायिकाओं की भूमिका को तक़रीबन अप्रासंगिक बना दिया था, उसके अभिनय जीवन के नवीनतम चरण की सबसे सुनहरी फ़िल्में सब महिलाओं के कांधों पर खड़ी हैं. 
और इनमें सबसे ख़ास 'पीकू', जिसके लिए उन्होंने अपना नवीनतम राष्ट्रीय पुरस्कार भी जीता. महिला किरदार के नाम पर आधारित इस फ़िल्म को एक महिला ने ही लिखा है. 
आज के अमिताभ के इस सबसे चमकीले अवतार, खडूस लेकिन हरदिलअज़ीज़ 'भास्कर बनर्जी' की भूमिका में दीपिका पादुकोण एवं जूही चतुर्वेदी दोनों का बराबर हिस्सा है.
भंसाली की 'ब्लैक' में वे एक ज़िद्दी अध्यापक की भूमिका में हैं, जो हमारी नन्ही सी नायिका की अन्धेरी ज़िन्दगी के तमाम बन्द दरवाज़े खोलता है. 
तो उधर अकेली ही कलकत्ता महानगर के हर तालाबन्द दरवाज़े से टकराती 'कहानी' की नायिका बिद्या बाग़ची से हमारा पूर्ण परिचय उनकी ही गूंजती आवाज़ 'एकला चालो रे' की टेक पर मुकम्मल तरीके से करवाती है. 
याद आता है ठीक पचास साल पहले सिनेमायी दुनिया को जब वे आवाज़ के रूप में पहली बार मिले थे, मृणाल सेन की उस 'भुवन शोम' में भी उनके ज़िम्मे एक ज़िन्दादिल गुजराती लड़की 'गौरी' की दुनिया से पहचान करवाने आए थे. 
रामगोपाल वर्मा की 'निशब्द' तथा आर बाल्की की 'चीनी कम' में उनके द्वारा निभाया अधेड़ प्रेमी किरदार समाज की मान्यताओं को तोड़ता हुआ 'वर्जित फल' चखने की ख्वाहिश करता है, तो करण जौहर की 'कभी अलविदा ना कहना' का ज़िन्दादिल ससुर सैम अपनी बहु माया को ऐसी शादी के बंधन से निकल जाने की सलाह देता है जिसमें प्यार ही बाक़ी ना बचा हो. 
अपनी जगह ये सभी दिलेर चयन हैं. मेरी राय में उस 'पा' वाली भूमिका से कहीं ज़्यादा दिलेर, जिसके लिए उन्हें राष्ट्रीय फ़िल्म पुरस्कार मिला.
'पिंक' मे आदर्शवादी वकील दीपक सहगल की भूमिका में वे तीन स्वातंत्र्यचेता लड़कियों का कवच बन, उनका सहारा बन खड़े हैं. 
इस पुरुषसत्तात्मक समाज को स्त्री की 'नहीं' का पूरा अर्थ समझाते. हालांकि आज भी सोसायटी को यह बात समझाने के लिए एक पुरुष, वो भी खुद महानायक की उपस्थिति चाहिए, यह तथ्य अखरता है. 
पर यह बच्चन के किरदार से ज़्यादा हमारे सिनेमा और वृहत्तर समाज पर प्रतिकूल टिप्पणी है. 
एक बेहतरीन अभिनेता आपको सदा आदर्श भूमिकाएं नहीं देता. वो सिनेमा का नहीं, नैतिक शिक्षा की किताबों का काम है. 
रामायण की कथा में राम भी होंगे और रावण भी. और आधुनिक रामायणों में तो कई बार रावण भी राम के भेस में आता है, सीता से अग्निपरीक्षा मांगता. 
अमिताभ बच्चन के पचास साला सिनेमाई सफ़र में भारतीय समाज के तमाम काले-उजले पक्ष पढ़े जा सकते हैं. इतिहास को घटता देखा जा सकता है. 
उनकी निभाई भूमिकाओं में हमारे असंतोष हैं, तो हमारी कुंठाएं भी. हमारी मासूमियत है, तो हमारा छल भी. हमारी लापरवाहियाँ हैं, तो हमारी रूढ़ियाँ भी. 
पर सबसे ऊपर अमिताभ ने यह अलिखित नियम पुन: स्थापित किया है कि चाहे यहाँ सौ में से नब्बे नायक सदा 'भीतर वाले' रहें, महानायक हमेशा कोई बाहर वाला होगा. आउटसाइडर. पोएटिक जस्टिस. 
फिर चाहे वो पेशावर से आए किसी फल विक्रेता का ज़हीन बेटा हो, या टैलेंट हंट में जीता कोई अजनबी सुदर्शन नौजवान. 
दिल्ली से आया किसी भूले-बिसरे स्वतंत्रता सेनानी का उग्र, उच्छृंखल लड़का हो या इलाहाबाद के इक हिन्दी कवि की बेचैन, महत्वाकांक्षी संतान.


<|endoftext|>

प्रशंसकों के बीच 'सदी के महानायक' के तौर पर मशहूर अमिताभ बच्चन बॉलीवुड में 50 साल पूरे कर चुके हैं. उन्हें ये पुरस्कार दिए जाने की जानकारी सूचना प्रसारण मंत्री प्रकाश जावड़ेकर ने दी है. 
जावड़ेकर ने ट्विटर पर लिखा है, "लीजेंड अमिताभ बच्चन, जिन्होंने दो पीढ़ियों का मनोरंजन किया और उन्हें प्रेरित किया, को एकमत से दादा साहब फाल्के पुरस्कार के लिए चुना गया है. पूरा देश और अंतरराष्ट्रीय समुदाय ख़ुश है. उन्हें मेरी हार्दिक बधाई."
The legend Amitabh Bachchan who entertained and inspired for 2 generations has been selected unanimously for #DadaSahabPhalke award. The entire country and international community is happy. My heartiest Congratulations to him.@narendramodi @SrBachchan pic.twitter.com/obzObHsbLk
बॉलीवुड में अमिताभ बच्चन 'मेगा स्टार' और 'बिग बी' के नाम से भी मशहूर हैं. उनकी पहली फ़िल्म 'सात हिंदुस्तानी' थी. ये फ़िल्म साल 1969 में रिलीज़ हुई थी.
साल 1973 में रिलीज़ हुई प्रकाश मेहरा निर्देशित फ़िल्म 'ज़ंजीर' से अमिताभ बच्चन ने बॉक्स ऑफि़स पर कामयाबी की दस्तक दी और क़रीब दो दशक तक हिंदी फ़िल्मों के सबसे सफल नायक बने रहे. इसी दौर में उन्हें 'सुपरस्टार' और 'महानायक' जैसी उपाधि दी गईं. 
कामयाबी के इस दौर में अमिताभ बच्चन ने प्रकाश मेहरा के अलावा मनमोहन देसाई, यश चोपड़ा और ऋषिकेश मुखर्जी के साथ कई फ़िल्में की. 
करियर के दूसरे दौर में उन्होंने नए निर्देशकों के साथ काम किया. इस दौरान उन्होंने 'ब्लैक' और 'पा' जैसे प्रयोगधर्मी फ़िल्में की. अमिताभ बच्चन ने टीवी पर कामयाबी का नया इतिहास रचा. वो साल 2000 से गेम शो 'कौन बनेगा करोड़पति' को होस्ट कर रहे हैं.
अमिताभ बच्चन को चार राष्ट्रीय फ़िल्म पुरस्कार और 15 फ़िल्मफेयर अवॉर्ड समेत कई पुरस्कार मिल चुके हैं. साल 2015 में उन्हें पद्म विभूषण से सम्मानित किया गया था.
76 साल के अमिताभ बच्चन फ़िल्म और टीवी पर लगातार सक्रिय बने हुए हैं. 


<|endoftext|>

फ़िल्म 'गली ब्वॉय' को लेकर नैज़ी कहते हैं कि इस फ़िल्म से उनको जितनी शोहरत मिली है, उतनी उनकी निजी ज़िंदगी भी प्रभावित हुई है. 
'गली ब्वॉय' को ऑस्कर पुरस्कार के लिए भारत की तरफ़ से आधिकारिक तौर पर नामित किया गया है. इस फ़िल्म का निर्देशन ज़ोया अख़्तर ने किया है और रणवीर सिंह के अलावा आलिया भट्ट ने भी इस फ़िल्म में अहम भूमिका निभाई है. 
ऑस्कर के लिए नामित होने के बाद ये फ़िल्म एक बार फिर चर्चा में है. फ़िल्म के कलाकारों के साथ ये ख़बर उनके लिए भी अहम है जिनकी ज़िंदगी से प्रेरित होकर फ़िल्म 'गली ब्वॉय' की कहानी लिखी गई. ये हैं डिवाइन और नैज़ी. 
नैज़ी मानते हैं कि 'गली ब्वॉय' की सफलता से उन्हें शोहरत तो मिली लेकिन उनकी निजी ज़िंदगी पूरी तरह से उलट-पुलट हो गई. 
वो कहते हैं कि निजी ज़िंदगी में उन्हें बहुत नुक़सान उठाना पड़ा जिसकी भरपाई कोई नहीं कर पायेगा. 
नावेद शेख़ उर्फ़ नैज़ी ने बीबीसी हिंदी से ख़ास बातचीत में कहा, "गली ब्वॉय की रिलीज़ के बाद मुझे स्टारडम मिला. मुझे घर मिला, गाड़ी मिली और तो और बहुत शोहरत भी मिली.अब मैं जहां भी जाता हूं लोग मेरे साथ सेल्फी खिंचवाते हैं और मुझे पहचानते हैं. लेकिन मेरा पर्सनल स्पेस पूरी तरह से ख़त्म हो गया. मेरी निजी ज़िंदगी इस फ़िल्म के बाद पूरी तरह से उलट-पुलट हो गई है."
उन्होंने आगे कहा, " फ़िल्म में मेरी कहानी थोड़ी ग़लत तरीक़े से दिखाई गई है. फ़िल्म में मेरा लव अफ़ेयर जो दिखाया गया है, मेरे माता-पिता के बारे में जो दिखाया गया है ये सब एक कपोल कल्पना है. ये सच नहीं है और ये बात लोगों को बताने के लिए काफ़ी समय लग रहा है. लोगों को लगता है मेरी दो गर्लफ्रेंड हैं. मेरे माता-पिता ने दो शादियां की और ऐसी कई सारी अफ़वाहें हैं जो मेरे निजी जीवन को चोट पहुंचा रही हैं. फ़िल्म में सच्चाई नहीं थी. सच्चाई कुछ और है लेकिन लोग इस बात को मान ही नहीं रहे.' 
रणवीर सिंह बने कपिल देव तो क्या बोला सोशल मीडिया
नैज़ी कहते हैं कि उनकी ज़िंदगी में जितनी सकारात्मक बातें हुई हैं, उतनी ही नकारात्मक भी हुई है. 
वो कहते हैं, "अब मुझे नापसंद करने वाले लोग भी बढ़ गए हैं. इसलिए ज़िंदगी को संतुलित करने की कोशिश कर रहा हूं."
एक दौर था जब भारतीय रैपर अंग्रेज़ी में ही रैप करते थे लेकिन नैज़ी नया अंदाज़ लेकर आए. इसे लेकर वो कहते हैं, "मैंने भी अंग्रेज़ी में रैप करना शुरू किया था. मैंने देखा कि इंडिया में कई रैपर अंग्रज़ी में रैप करते है जिसके कारण हमारी पहुंच बहुत कम लोगों तक ही रह गई थी और जब मैंने इस बात को समझा कि आधे से ज़्यादा लोग तो हमें सुन ही नहीं रहे हैं तब मैंने  हिंदी में रैप करना शुरू किया."  
नैज़ी कहते हैं, "मैंने जब हिंदी में रैप शुरूकिया तो 10 रैपर और थे. उन्होंने मुझे देखा कि हिंदी में मैं सफल हुआ तो उन्होंने भी हिंदी में रैप करना शुरू कर दिया. आज ये हाल है कि रैप अब पूरी तरह से अंग्रेजी से हिंदी में शिफ्ट हो गया. ऐसे ही करते-करते दायरा बढ़ता गया और आज हर कोई हिंदी में रैप कर रहा है."  
क्या उन्हें बॉलीवुड इंडस्ट्री वही सम्मान देती है जो कई बड़े लेखकों को मिलता है, इस सवाल पर नैज़ी कहते है, "मुझे गुलज़ार साहब और जावेद अख्तर जी से तारीफ़ मिली है. उन्होंने मुझे बताया कि मैं जिस तरह लिखता हूं उसे कहते हैं  'आज़ाद नज़्म' जिस तरह से शेर-शायरी होती है, गीत होते हैं, उसी तरह से हमारा भी एक वर्ग है आज़ाद नज़्म का, जहां मैं खुले अल्फ़ाज़ इस्तेमाल कर सकता हूं."
नैज़ी बताते हैं कि उन्हें शुरू में बहुत दिक्क़तें आईं. कई लोगों को उनके लिखने का अंदाज़ पसंद नहीं आया. 
उनके मुताबिक़, "कई लोगों ने कहा ये बहुत मुंहफट है. कैसे-कैसे शब्द बोलता है. लेकिन धीरे-धीरे लोगों को मेरे शब्दों में गहराई दिखने लगी."
नैज़ी कहते हैं कि उन्हें भारतीय लोगों की मानसिकता को बदलना है. 
वो कहते हैं, "हम रैपर जानते है कि हमारा पहनावा दूसरे लेखेकों जैसा नहीं है. ये थोड़ा अलग है. हम फैंसी कपड़े पहनते हैं लेकिन हमारी जो जड़ें हैं वो वही रहेंगी. देसी हिप-हॉप हम कभी नहीं भूलेंगे. हम रैपर अंधे बनकर अमरीका को कॉपी नहीं कर रहें है बल्कि अपने ही कल्चर को नया रूप देकर पेश कर रहे है." 
नैज़ी ने हाल ही में अपना नया गाना 'फटके' रिलीज़ किया है जिसमें वो आज के बच्चों को समझाने की कोशिश में दिखते हैं. 
सौ साल पहले कैसे बनती थीं फ़िल्में..जानना चाहेंगे आप


<|endoftext|>

ये धुन इसकी पहचान बन चुकी है.
इस गाने को बनाने वाले आरडी बर्मन, गाना गाने वाली आशा भोंसले और गाना लिखने वाले आनंद बख़्शी का नाम तो सब जानते हैं.
लेकिन उस कलाकार का नाम कम ही लोग जानते हैं जिन्होंने अपने गिटार से गीत में चार चाँद लगाए.
उस गिटारिस्ट का नाम है भूपिंदर सिंह जो क़रीब 20 साल तक बतौर गिटारिस्ट काम करते थे. ये वही भूपिंदर हैं जो बाद में बतौर गायक भी मशहूर हुए.
वर्ल्ड गिटार डे के मौके पर आज गिटार से सजे कुछ मशहूर गानों और इन गानों में गिटार बजाने वाले कलाकारों की बात करते हैं जिनका ज़िक्र कम ही होता है.
सुभाष घई की फ़िल्म 'कर्ज़' का वो क्लाइमेक्स सीन याद कीजिए जब मॉन्टी (ऋषि कपूर) स्टेज पर गिटार बजाता है और उसे सुनकर सिमी गरेवाल को उनका अतीत याद आता है.
जब शूटिंग चल रही थी तो ऋषि कपूर ने सुभाष घई से कहा कि सीन करते समय अगर वाकई कोई धुन बज रही हो तो उन्हें आसानी होगी.
सुभाष घई ने कुछ मोहलत माँगी और लक्ष्मीकांत प्यारेलाल से गिटार पर सजी वो धुन लेकर आए - 'एक हसीना थी'. 
पर्दे पर भले ही वो गिटार ऋषि कपूर ने बजाई हो लेकिन असल में इसे ऋषि कपूर के लिए बजाया था गिटारिस्ट गोरख शर्मा ने जो प्यारेलाल के भाई भी थे.
साल 2018 में उनका निधन हो गया.
गोरख शर्मा ने सत्तर, अस्सी और 90 के दशक में कई बेहतरीन गानों के लिए गिटार बजाई.
ऋषि कपूर के लिए ही फ़िल्म बॉबी में 'मैं शायर तो नहीं' एक ख़ूबसूरत मिसाल है.
'ये कहाँ आ गए हम'... फ़िल्म सिलसिला के इस गाने में अमिताभ बच्चन की आवाज़ के बीच गिटार के जो ख़ूबसूरत नोट सुनाई देते हैं वो भी गोरख शर्मा के ही हैं.
आशिक़ी के गाने 'साँसों की ज़रूरत है जैसे' में उनकी बजाई गिटार गाने में जान भरती है तो जादू तेरी नज़र में भी उनकी ही गिटार का जादू था.
गायक बनने से बहुत पहले भूपिंदर फ़िल्म इंडस्ट्री के उम्दा गिटारिस्ट थे जो अक्सर आरडी बर्मन के साथ काम करते थे. 
दम मारो दम के अलावा भूपिंदर ने फ़िल्म यादों की बारात के मशहूर गाने 'चुरा लिया है तुमने जो दिल को' में भी गिटार बजाया था.
शुरू के दिनों में उन्हें चेतन आनंद ने मौका दिया 1966 की फ़िल्म 'आख़िरी ख़त' में जो राजेश खन्ना की पहली फ़िल्म थी. 
उस फ़िल्म के एक गाने में भूपिंदर ने सिर्फ़ गिटार बजाई है, वो गाना गाया भी और वो गाना भूपिंदर पर फ़िल्माया भी गया और ऐसा इत्तेफ़ाक़ कम ही होता है.
गाना था 'रुत जवां जवां, रात मेहरबां. छेड़ो कोई दास्तां.'
1983 में आई फ़िल्म कलाकार का एक सीन- रात के अंधेरे में एक आर्टिस्ट अपनी ही धुन सें सवार गिटार लिए गाना गाता है- 'नीले नीले अंबर पे'.
वहाँ पास में रहने वाली एक लड़की( श्रीदेवी) उसी शिद्दत से चोरी चोरी वो गाना सुनती है.
इस गाने में बजाए गए गिटार के नोट्स को कई गिटार बजाने वाले बेंचमार्क मानते हैं.
पर्दे पर तो ये गिटार कुनाल गोस्वामी ( मनोज कुमार के बेटे) ने बजाई थी लेकिन असल में इसे बजाया था रमेश अय्यर ने जो फ़िल्मों में दिग्गज गिटार आर्टिस्ट थे.
ये गाना वैसे पहले तमिल में संगीतकार इलयाराजा ने बनाया था जिसमें पर्दे के पीछे चंद्रशेखर नाम के कलाकार ने गिटार बजाया था.
फ़िल्म 'सागर' में ऋषि कपूर अपनी चाहत बयां करने के लिए जब 'चेहरा है या चाँद खिला है' गाते हैं तो दरअसल अकूस्टिक गिटार पर ऋषि कपूर के नहीं रमेश अय्यर के हाथ जादू चला रहे होते हैं.
1980 में आई फ़िल्म 'शान' जब शुरू होती है तो इसके टाइटल ट्रैक में गाना आता है 'जो भी किया शान से'. 
इसमें बेहतरीन गिटार बजाने वाले भी हैं रमेश अय्यर जिनका सितंबर 2019 में ही निधन हुआ है.
फ़िल्म रॉकी के गाने 'क्या यही प्यार है' का आगाज़ भी ख़ूबसूरत गिटार से होता है जिसके लिए आरडी बर्मन ने रमेश अय्यर पर ही भरोसा किया.
ज़िंदगी को गले लगाने का फ़लसफ़ा समझाने वाली फ़िल्म 'सदमा' का गाना भी रमेश अय्यर की इलेक्ट्रिक गिटार से ही निकला है.
इसी तरह सैम्युल नसरीरुद्दीन दौला नाम के एक गिटार आर्टिस्ट थे जो लुधियाना में रहते और जब बॉम्बे आते तो फ़िल्मों में गिटार बजाते.
मशहूर गाना 'बार बार देखो' में उनका कमाल सुना जा सकता है.
ये उनकी गिटार का भी असर था कि 'ये चाँद सा रोशन चेहरा' की मस्ती और ख़ुमार सुनने वाले के सर पर आज भी छा जाता है.
टोनी वाज़, सुनील कौशिक, चरनजीत सिंह, भानु शर्मा ये सब बेहतरीन गिटार आर्टिस्ट थे.
प्यार में दिल पे मेरे मार दे गोली, दिलबर मेरे कब तक मुझे ऐसे ही तड़पाओगे, जाने जां ढूँढती फिर रही हूँ...इन सब गानों में टोनी वाज़ का कमाल था.
इस फ़ेहरिस्त में एक और गीत है- ये मेरा दिल प्यार का दीवाना जिसमें गिटार का बेहतरीन इस्तेमाल किया गया है.
माचिस का संगीत देने के बाद भी जब विशाल भारद्वाज को गानों में एक खालीपन सा लग रहा था तो उन्होंने टोनी वाज़ की ही मदद ली थी.
आरडी बर्मन के एक और पंसदीदा कलाकार थे दिलीप नायक.
उनका कमाल देखने के लिए आपको तीसरी मंज़िल के गाने 'आजा आजा मैं हूँ प्यार तेरा' का सिर्फ़ पहला एक मिनट 12 सेकेंड सुनना होगा.
आज के कलाकारों की बात करें तो चिंटू सिंह ने कई गानों में गिटार बजाया है. 
'अल्लाह के बंदे हस दे' गाने में कैलाश खेर गिटार बजाते हुए अपनी बुलंद आवाज़ में गाना गाते हैं पर असल में ये गिटार बजाई चिंटू सिंह ने.
फ़िल्म ओमकारा और ओम शांति शांति में भी उन्होंने गिटार बजाई.
ये सारे कलाकार अलग अलग विधा में माहिर थे- जैसे स्पेनिश गिटार, हवाईयन गिटार, इलेक्ट्रिक गिटार.
फ़िल्में हिट होती हैं, गाने हिट होते हैं, गाना गाने वाले हिट होते हैं और हिट होते हैं इनका म्यूज़िक देने वाले. 
लेकिन जो कलाकार पर्दे के पीछे रहकर इन गानों में जान भरते हैं वो अक्सर ग़ुमनाम ही रह जाते हैं.


<|endoftext|>

'सेक्शन 375' फ़िल्म में जब बचाव पक्ष का वक़ील तरुण सलूजा (अक्षय ख़न्ना) ये कहता है तो इसके दो अर्थ समझ में आते हैं.
पहला- क़ानून की समझ समाज की समझ के साथ बढ़ती है. दूसरा- रखैल बदल दी जाती है इसलिए उससे प्यार मत करो. लेकिन अगर लड़ाई क़ानून बनाम इंसाफ़ की हो जाए, तब आप किस तरफ़ होंगे? 
उस क़ानून की तरफ़ जो ये कहता है कि एक लड़की की इच्छा और सहमति सबसे ज़्यादा ज़रूरी है, एक बार के लिए नहीं बल्कि हर बार के लिए ज़रूरी है. क्या आप उस न्याय की तरफ़ होंगे, जहां सिर्फ़ सच मायने रखता है. इस सवाल का कई लोग शायद ये जवाब दें कि वो ऐसे फ़ैसले का समर्थन करेंगे, जहां क़ानून की मदद से न्याय मिला हो. 
मगर हक़ीक़त तो ये है कि फ़ैसले के रास्ते में सिस्टम की ऐसी धूल भरी फाइलें पड़ी हैं, जिन्हें पार करने में ही सालों-साल लग जाते हैं. फ़िल्म सेक्शन 375 भी ऐसी ही धूल पर सिनेमाई झाड़ू मारने की कोशिश करती दिखती है.
रेप की परिभाषा बताने वाली धारा 375. 
औसतन हर 14वें मिनट में होते एक रेप वाले देश में ये धारा 375 बलात्कार की परिभाषा बताती है. लेकिन सज़ा जानने के लिए क़ानून का पन्ना पलटकर 376 तक आना पड़ता है. 
यहां तक पहुंचने की लड़ाई लड़ने वाली पीड़िताओं को झेलने होते हैं भोगे हुए सच का दर्द और उसे साबित करने की लड़ाई. वो भी इस दौर में जहां आए दिन ऐसी पीड़िताओं को कुचलने के लिए सामने से तेज़ रफ़्तार ट्रक दौड़े चले आ रहे होते हैं. 
सेक्शन 375 फ़िल्म के केंद्र में एक सवाल रहता है- कानून बड़ा या न्याय? इस सवाल का साथ देती है- बलात्कार के दृश्य की ओर संकेत करती हुई कहानी. 
फ़िल्म में डायरेक्टर का किरदार अदा कर रहे रोहित खुराना (राहुल भट्ट) पर अपनी कॉस्ट्यूम डिजाइनर अंजली दांगले ( मीरा चोपड़ा) का बलात्कार करने का आरोप है. सेशन कोर्ट फ़ैसला सुनाता है- दोषी क़रार.
केस हाई कोर्ट पहुंचता है. बचाव पक्ष के वकील से हीरल गांधी (ऋचा चड्ढा) जिरह करने आती हैं,
फ़िल्म में ऐसी दलीलों में ब्रिटेन से तुलना और दूसरे पहलुओं के मद्देनज़र कहानी में रेप के आँकड़े कम जान पड़ते हैं जबकि 'मासूम दर्शकों' को ये पूरे ज़ोर-शोर से बताने की ज़रूरत थी कि विकसित देशों में रिपोर्टिंग की दर भारत जैसे तीसरी दुनिया और रूढ़िवादी देशों से कहीं ज़्यादा है. 
वहाँ की महिलाओं में अपराधबोध की भावना हमारे देश की औरतों से कम है. इस देश में मर्यादा की नींव ही औरत के घूँघट की लंबाई से मापी जाती है. जहाँ स्कूल-ट्यूशन जाती लड़कियां छेड़छाड़ होने पर घर में शिकायत की जगह रास्ता या टीचर बदल लेना ज़्यादा बेहतर समझती हैं. उस देश में नारी रक्षा के नाम पर ब्रिटेन जैसे देश से तुलना करना क़ानून को टोपी पहनाने से ज़्यादा कुछ नहीं समझा जाएगा. 
फ़िल्म में अभियुक्त का डिफेंस करते हुए अक्षय खन्ना रेप की दर्ज की गई शिकायतों में 25 फ़ीसदी कन्विक्शन रेट का मतलब 75 फ़ीसदी झूठे दावों से जोड़ते दिखते हैं. 
फ़िल्म विक्टिम के बचाव में प्रॉसिक्युटर को बेतुकी और अधूरी लाइनें देकर ये बताने से कतराती है कि भारत में कम कनविक्शन रेट के कितने सारे कारण हैं. 
इसी की वजह से कई केस कोर्ट पहुंचने से पहले दम तोड़ देते हैं. ऐसे केसों को फ़र्ज़ी आरोपों की श्रेणी में डालने से पहले हमें उन्नाव रेप पीड़िता को याद करना पड़ेगा. 
हमें याद करना पड़ेगा कि अलवर में कैसे सामूहिक बलात्कार के बाद वीडियो वायरल करने की धमकी दी गई थी. कन्विक्शन रेट से पहले हमें ये पूछना होगा कि मानसिक उत्पीड़न और छेड़छाड़ झेलने वाली दिल्ली की एक लड़की को पुलिस की लापरवाही से फाँसी क्यों लगानी पड़ी थी.
एक कोर्ट रूम ड्रामा पेश कर रही फ़़िल्म अगर दोनों पक्षों में से एक के तर्क में कंजूसी करती हुई दिखती है तो कहानी किस तरफ़ टिल्टेड है, इस पर राय बनाना बहुत मुश्किल नहीं होता है. 
मगर फ़िल्म दबे क़दमों से ही सही, सिस्टम में चले आ रहे कुछ बेजा हरकतों पर हमारा ध्यान ले जाती है. इसमें सबसे पहले आता है किसी भी रेप पीड़िता के साथ की गई पुलिस का व्यवहार और मेडिकल चेकअप. पीड़िता के साथ दिखाई जाने वाली विशेष संवेदनशीलता की ज़रूरत पर बार-बार बात की गई है. 
रेप के चंद घंटों बाद ही पीड़िता से ये कहना ज़ाहिर करता है कि हमारा प्रशासन अब भी पीड़िता के ट्रॉमा को पूरी तरह समझ नहीं पाया है. 
चंद घंटे पहले बलात्कार झेल चुकी औरत से सारी घटना 'टू द पॉइंट' बतलाने की उम्मीद रखना या न बतला पाने पर झूठा समझ लेना समाज में औरतों को लेकर आम राय का पर्दाफाश करता है.
पुलित्ज़र प्राइज़ से सम्मानित लेख पर आधारित नेटफ्लिक्स की सिरीज़ 'अनबिलिवेबल' में मेरी एडलर की कहानी इसी नज़रिए को बड़ी ख़ूबसूरती और दर्दनाक तरीक़े से दिखाती है.
कहानी के छिपे ट्विस्ट एंड टर्न्स को ज़्यादा बताए बगैर अगर स्क्रिप्ट की बात की जाए तो मनीष गुप्ता की स्क्रिप्ट बहुत हद तक बांधे रखती है. 
ऐसे तो प्रॉसिक्युटर को ढीला और कन्फ्यूज्ड दिखाना निराशाजनक और छला हुआ लगता है लेकिन डिफेंस वकील की इन्वेस्टिगेशन का तरीक़ा बेहतर लगता है. 
निदेशक अजय बहल बलात्कारी साबित हो जाने तक अभियुक्त के लिए कम्प्लीट जूडिशल प्रोसेस से बिना अपमानित हुए गुजरने के हक़ और सोशल मीडिया के हाफ-इंफॉर्मड ट्रायल को सफलतापूर्वक सामने लाने में सफल रहे हैं. 
कम सुनने और ज्यादा राय बनाने के दौर में फ़िल्म में उठाए छोटे-छोटे सवाल हमें सोचने पर मजबूर करते हैं कि सिक्के के दोनों पहलू को बिना सुने फ़ैसले पर पहुँच जाना कितना घातक हो सकता है.
पहले घंटे में फ़िल्म दो परतों में चलती हुई दिखती है. 
सेक्शन 375, जो ये कहता है कि किसी भी महिला से किया गया संभोग-- उसकी इच्छा और मर्जी के विरुद्ध/जबरन ली गई मर्जी/ धोखे से ली गई मर्जी/नशे की हालत/झूठा नैरेटिव बताकर ली गई मर्जी/दिमाग़ी रूप से असमर्थ होना-- बलात्कार के अंदर आता है. 
जैसे ही कहानी प्रत्यक्ष रूप से सही दिखने वाले सबूत और साथ ही साथ फैक्ट्स के छेड़छाड़ पर आती है. कहानी की दूसरी परत अधखुले आकार में ही सही लेकिन बलात्कार जैसे गंभीर क्राइम में पुलिस के हाथों हुए अस्वीकार्य और संगीन गलतियों की लड़ी हमारे सामने लाकर बिछा देती है.
कोर्ट की कार्यवाही के दौरान जज का ' ब्रोकेन चेन ऑफ कस्टडी.....' पर दंग होकर त्योरियां चढ़ा लेना हमें ये बताने के लिए काफ़ी होता है कि पुलिस प्रशासन की घोर लापरवाही और अफसरों के अंदर बैठी पितृसत्ता किस तरह से किसी भी केस को पलट सकती है. 
'त्रिया चरित्र' से नवाज़ी जाने वाली औरत जात पर भरोसा न करना हमारे संस्कारों में है. पुलिसकर्मियों का ढीला रवैया न सिर्फ़ एक दोषी को निर्दोष बना सकता है बल्कि एक मासूम के हाथों में हथकड़ियां भी डाल सकता है. 
दूसरे घंटे में थोड़ा चौंकाते हुए फ़िल्म सेक्शन 375 से 376 पर घिसक जाती है. ये हैरान इसलिए भी करता है क्योंकि सिक्के के दूसरे पहलू को सुनने की अपील लिए हुए ये फ़िल्म अपनी राय जस्टिफाई करने के लिए अंत में ओवर सिम्प्लीफाई होती दिखती है. 'हेन्स प्रूव्ड' की जल्दी में कहानी से तर्क कई जगहों पर ग़ायब हुआ, जिससे सच के क़रीब दिखने वाली कहानी पर भरोसा कम होता है.
हालाँकि अपने मक़सद में लेखक कुछ जगहों पर काफ़ी हद तक सफल भी होते हैं. 
'एक ही लाठी से सबको मारने' का विमर्श, मीडिया और पब्लिक ट्रायल के दौर में अभियुक्त के हिस्से में आई हुई जलालत और उसके गुनाह की गम्भीरता के बीच में आ चुके असंतुलन की तरफ लेखक सही इशारा भी करते हैं. लेकिन वर्कप्लेस में पावर एब्यूज़ जैसे भयानक और महामारी की तरह फैले हुए यौन उत्पीड़न पर साफ तौर से फिसलते हुए दिखते हैं. 
वो ये तो कहते हैं कि क़ानून महज इंसाफ़ तक पहुंचने का ज़रिया है...यह कोई आदर्श नहीं है.
लेकिन औरतों के ख़िलाफ़ एक साल में लगभग सवा तीन लाख के क़रीब होने वाले अपराध का कलंक अपने ललाट पर पोते हुए घूम रहे देश में 'क़ानून के मिसयूज़' जैसे साइड इफ़ेक्ट को दवाई से ज्यादा महत्व देते हुए दिखते हैं.
इसमें कोई शक ही नहीं है कि 'सच' को हरदम सर उठाने का मौक़ा मिलना ही चाहिए. एकतरफ़ा नहीं, दोनों का, वरना जिस तेजी से 'बिलीव' का हैशटैग 'मी टू' जैसे ज़रूरी आंदोलन को चाबी देता है, उतनी ही स्पीड से 'नेवर बिलीव' का हैशटैग भी ट्रेंड कर सकता है. 
विश्वास का यह अभाव किसी भी समाज के लिए उसका अंत साबित होगा क्योंकि दुनिया की आधी आबादी हर दिन हो रहे लाखों अपराधों की फाइलिंग करता खाता कभी नहीं भरेगा. 
वह हमेशा सर्दी में फैलने वाले स्मॉग की तरह हमारी आँखों में जलेगा. फ़िल्म को स्त्री विमर्श के फलने फ़ूलने के लिए मददगार कहा जा सकता है क्योंकि इसने न सिर्फ दूसरा पक्ष सामने रखने की कोशिश की है बल्कि हमारा ध्यान देश की क्रिमिनल और क़ानून व्यवस्था की ओर भी खींचा है. अपने अपने पक्ष के सच को जिताने के लिए कैसे न्याय कहीं पीछे रह जाता है, फ़िल्म ने इस पर भी बढ़िया नज़रिया अपनाया है.
कहानी से काफ़ी असहमतियों के बावजूद इस फ़िल्म में उठायी गईं कई बातें सोचने लायक हैं. क्या क़ानून समाज को 'न्याय' की ओर ले जाने वाला एक माध्यम है या फिर क़ानून कभी-कभी न्याय के रास्ते में ख़ुद सबसे बड़ा रोड़ा बन खड़ा हो जाता है? 
अगर हां तो क्या क़ानूनी रोड़े को उखाड़ कर फेंकना ही एकमात्र उपाय है? या फिर यौन उत्पीड़न की हर नई घटना पर चाट मसाला डाल कर पेश करते ही उस पर ओपिनियन की पिचकारी मारने में थोड़ा संयम बरत कर न्याय पाने के रास्ते को चिकना किया जा सकता है? 
ताकि कभी कोई वकील फिर ये न कह सके कि " जिस क़ानून को औरतों की हिफ़ाजत के लिए बनाया गया, उसी क़ानून को हथियार की तरह इस्तेमाल किया जा रहा है".
अंधी राय, अधूरा ज्ञान और थैला भर के जजमेंट्स सच को मैला कर देते हैं. यह प्रकिया न सिर्फ़ किसी एक जेंडर के नुक़सान तक सीमित रहती है बल्कि क़ानून के साथ साथ समाज को भी अपाहिज़ बनाती है. 
जल्दी से कुछ कह देने की बेचैनी में दोनों पक्ष अपने कानों से उतने ही साउंड वेव पास होने की इजाज़त देते हैं जितना हमारे प्रीकुक्ड नैरेटिव को लिखने के लिए काफ़ी होता है. लिहाज़ा, 'जब आप लिखते हैं, आप सुनना बंद कर देते हैं.'


<|endoftext|>

मनोज बाजपेयी ने सत्या, शूल, अलीगढ़ और गैंग्स ऑफ़ वासेपुर जैसी फ़िल्मों के जरिए अभिनय की दुनिया में अपनी धाक जमाई है. वो हिंदी को अपनी ताकत मानते हैं. 
ये माना जाता है कि हिंदी फ़िल्मों में काम कर रहे अधिकतर अभिनेताओं को हिंदी भाषा नहीं आती. इसलिए उन्हें फ़िल्म की स्क्रिप्ट भी रोमन में लिखकर दी जाती है लेकिन मनोज बाजपेयी फ़िल्म की पटकथा देवनागरी भाषा में ही लेते हैं. 
वो कहते हैं कि किसी की ये हिम्मत नहीं होती कि उन्हें रोमन में स्क्रिप्ट दे. ऐसा हुआ तो वो स्क्रिप्ट फेंक देंगे. 
मनोज बाजपेयी ने ये माना कि हिंदी 'उनकी मातृभाषा नहीं है और हिंदी में निपुणता हासिल करने के लिए उन्होंने बहुत मेहनत की है.'
वो कहते हैं, "मेरी मातृभाषा भोजपुरी है. मैंने हिंदी सीखी है. कई हिंदी विद्वानों को पढ़ा है. मैं रंगमंच करता था जिसके लिए आपकी हिंदी और उर्दू में पकड़ अच्छी होनी चाहिए"
हालांकि, मनोज बाजपेयी को अपनी नौ साल की बेटी को हिंदी सिखाने में बहुत दिक्कत आ रही है. वो कहते हैं कि उनकी बेटी को हिंदी नहीं आती. 
मनोज बाजपेयी बताते हैं,"मुंबई जैसे शहर में मेरी बेटी को हिंदी सिखाना एक चुनौती है. मेरी बेटी हिंदी नहीं बोल पाती है. उसके स्कूल में अध्यापक, छात्र, उसके मित्र और घर के पास के मित्र और उनके मां-बाप सभी अंग्रेजी में बात करते हैं. सिर्फ मैं यानी उनका पिता ही उनसे हिंदी में बात करता हूं जिसे वो पिछड़ा हुआ समझती है. लेकिन मैं उनसे अंग्रेजी में बात नहीं करता क्योंकि कोई तो हो जो उससे हिंदी में बात करे."
मनोज बाजपेयी फ़िल्म उद्योग में करीब 25 साल हो गए हैं. अभिनय की दुनिया में उन्होंने अपना लोहा मनवाया है. 
अपने सफ़र को लेकर वो कहते हैं कि उनकी 'ज़िद और भैंस जैसी चमड़ी ने उन्हें हिंदी फ़िल्म इंडस्ट्री जैसी मुश्किल जगह पर टिका कर रखा' और इस मुक़ाम पर पहुंचाया. 
मनोज बाजपेयी एक तरफ गली गुलियाँ, रुख और मिसिंग जैसी कंटेंट फ़िल्मों का हिस्सा रहे हैं, वही दूसरी तरफ वो सत्यमेव जयते, भागी 2 जैसी व्यावसायिक फ़िल्मों में भी दिखे. 
मनोज बाजपेयी का मानना है कि 'बागी 2' और 'सत्यमेव जयते' जैसी फ़िल्मों में काम करना ज़रूरी हो जाता है क्योंकि ये फ़िल्में उन्हें व्यवसायिक विश्वसनीयता प्रदान करती है जिससे वो दूसरी फ़िल्मों का हिस्सा बन सकें. 
कई अभिनेता अपने फ़िल्मी सफ़र को क़िताब में तब्दील कर रहे हैं लेकिन मनोज बाजपेयी का कहना है कि वो अपनी ऑटो-बायोग्राफी तभी लिखेंगे जब उनमें इतनी ताकत आ जाए कि वो अपने सफर को महान ना बताकर सच बताने की हिम्मत दिखा सकें. ऐसा होने पर ही वो किताब लिखेंगे.
मनोज बाजपेयी जल्द ही अमेज़न प्राइम की सिरीज़ "द फैमिली मैन" में नज़र आएंगे. राज एंड डीके निर्देशित इस सीरीज़ में प्रियामणि, शारिब हाशमी और गुल पनाग ने अहम भूमिका निभाई हैं. 
चुनाव नहीं लड़ना चाहतीं माधुरी दीक्षित 
अनुपम खेर को क्यों नहीं मिल रही हैं हिंदी फ़िल्में?
 नवाज़ुद्दीन सिद्दीक़ी राजेश खन्ना को देखकर हैरान क्यों हो गए थे


<|endoftext|>

फ़िल्म-निर्माता रॉनी स्क्रूवाला और सिद्धार्थ रॉय कपूर ने हाल ही में अपनी अपकमिंग फ़िल्म 'द स्काय इज़ पिंक' का पोस्टर रिलीज़ किया था जिसके बाद से ज़ायरा वसीम को लेकर यह दावा किया जा रहा है.
इस पोस्टर में प्रियंका चोपड़ा, फ़रहान अख़्तर और रोहित सराफ़ के साथ ज़ायरा वसीम भी नज़र आती हैं. एक रियल लाइफ़ स्टोरी पर आधारित यह फ़िल्म 11 अक्तूबर 2019 को रिलीज़ होनी है.
फ़िल्म के इस पोस्टर के अलावा एक्ट्रेस प्रियंका चोपड़ा ने भी हाल में एक फ़ोटो ट्वीट किया था जिसे सोशल मीडिया पर 'फ़िल्म इंडस्ट्री में ज़ायरा वसीम की वापसी' के दावे के तौर पर शेयर किया जा रहा है.
हमने पाया कि बीते कुछ दिनों में सोशल मीडिया पर लाखों ऐसे मैसेज पोस्ट किये गए हैं जिनमें ज़ायरा वसीम और उनके धर्म को निशान बनाया गया है.
सोशल मीडिया पर बहुत से लोगों ने यह भी दावा किया है कि फ़िल्म से जुड़े कुछ हालिया इवेंट्स में ज़ायरा वसीम ने हिस्सा लिया था.
लेकिन अपनी पड़ताल में हमने पाया कि ज़ायरा वसीम से संबंधित ये सभी दावे ग़लत हैं और फ़िल्म की पूरी टीम के साथ उनकी जो तस्वीर सोशल मीडिया पर शेयर की जा रही है, वो पुरानी है.
शोनाली बोस के निर्देशन में बनी फ़िल्म 'द स्काय इज़ पिंक' के प्रमोशन का काम 'ट्री-शल' नाम की एक कंपनी देख रही है.
इस कंपनी ने फ़िल्म निर्माताओं के हवाले से बीबीसी को बताया कि ज़ायरा वसीम अब तक फ़िल्म के किसी प्रमोशनल इवेंट में नहीं आई हैं और आगे भी नहीं आएंगी.
कंपनी के अनुसार मार्च से अप्रैल 2019 के बीच फ़िल्म की शूटिंग पूरी कर ली गई थी. जून के अंत में जब ज़ायरा वसीम ने फ़िल्म इंडस्ट्री छोड़ने का फ़ैसला किया था, तब से फ़िल्म की टीम का उनसे संपर्क नहीं है.
कंपनी ने उस प्रेस रिलीज़ का भी हवाला दिया जो 'द स्काय इज़ पिंक' फ़िल्म की निर्माता कंपनी 'रॉय कपूर फ़िल्म्स' ने 1 जुलाई 2019 को जारी की थी.
इस प्रेस रिलीज़ में लिखा था, "ज़ायरा एक ज़बरदस्त कलाकार हैं जो हमारी फ़िल्म 'द स्काय इज़ पिंक' में आयशा चौधरी के किरदार में दिखेंगी. पिछले महीने फ़िल्म का काम पूरा कर लिया गया था. इस दौरान ज़ायरा ने प्रोफ़ेशनल तरीक़े से काम किया. अब जो निर्णय उन्होंने लिया है, वो उनका व्यक्तिगत निर्णय है जिसका हम पूरी तरह सम्मान करते हैं. हम हर तरह से उनका सपोर्ट करते हैं और हमेशा करते रहेंगे."
सोशल मीडिया पर प्रियंका चोपड़ा, फ़रहान अख़्तर और रोहित सराफ़ के साथ ज़ायरा वसीम की जो फ़ोटो शेयर की जा रही है, वो फ़रवरी 2019 की है.
फ़रहान अख़्तर की टीम ने और फ़िल्म निर्माता कंपनी ने बीबीसी से इस बात की पुष्टी की है.
ये तस्वीर अंडमान-निकोबार द्वीप समूह के 'हैवलॉक आइलैंड' पर खींची गई थी जिसका नाम अब भारत सरकार ने स्वराज द्वीप कर दिया है.
वायरल फ़ोटो में फ़िल्म की पूरी टीम जिन कपड़ों में नज़र आती है, उन्हीं कपड़ों में कुछ तस्वीरें प्रियंका चोपड़ा और रोहित सराफ़ ने मार्च और फिर जुलाई 2019 में अपने इंस्टाग्राम प्रोफ़ाइल पर शेयर की थीं.
ट्विटर पर ज़ायरा वसीम ने आख़िरी ट्वीट 5 अगस्त 2019 को किया था. उसी दिन भारत सरकार ने जम्मू-कश्मीर में अनुच्छेद-370 को निष्प्रभावी किये जाने की घोषणा की थी.
ज़ायरा ने केंद्र सरकार के इस फ़ैसले पर लिखा था, "यह दौर भी ग़ुजर जायेगा. #Kashmir".
फ़ेसबुक पर भी उन्होंने 1 जुलाई 2019 के बाद कोई पोस्ट नहीं की है जिसमें उन्होंने लिखा था कि मेरे किसी भी सोशल मीडिया अकाउंट के हैक होने की अफ़वाह पर विश्वास न करें.
इससे पहले 30 जून 2019 की शाम एक लंबी फ़ेसबुक पोस्ट में उन्होंने लिखा था कि अपने धर्म और अल्लाह के लिए वो बॉलीवुड को अलविदा कह रही हैं.


<|endoftext|>

आयुष्मान का मानना है कि राष्ट्रीय पुरस्कार की घोषणा के बाद उन पर एक खुशी भरा दबाव बन गया है.
बीबीसी से बातचीत में वो कहते हैं, "फ़िल्म करने से पहले आप अवॉर्ड्स के बारे में नहीं सोचते. अगर मिलता है तो आपको एक प्रोत्साहन मिल जाता है कि आपके चयन सही हैं."
वो कहते हैं, "मैं सिर्फ़ स्क्रिप्ट के साथ जाना चाहता हूँ. मुझे परवाह नहीं कि निर्देशक, निर्माता या मेरा सह-कलाकार कौन है? कभी-कभी आप बड़े नाम सुनकर बहक जाते हैं. पर बड़े से बड़ा निर्देशक बुरी फ़िल्म दे सकता है और नए से नया निर्देशक एक सफल फ़िल्म दे सकता है. ये मैं समझ गया हूँ."
आयुष्मान को लगता है कि जो फ़िल्में वे चुनते हैं, उन्हें चुनने में किसी अभिनेता को संकोच हो सकता है, पर उन्हें कभी संकोच नहीं हुआ. 
वो मानते हैं कि जब तक वो कुछ अलग नहीं करेंगे, फ़िल्म इंडस्ट्री में अपनी जगह नहीं बना सकेंगे.
फ़िल्म इंडस्ट्री के नए पीढ़ी के सभी अभिनेताओं को अमिताभ बच्चन की चिट्ठी का इंतज़ार रहता है. 
अब तक आयुष्मान खुराना को भी अमिताभ बच्चन से दो चिट्ठियां मिल चुकी हैं. उन्हें पहली चिट्ठी फ़िल्म 'दम लगाके हईशा' के लिए मिली थी और दूसरी चिट्ठी राष्ट्रीय पुरस्कार के लिए मिली है. 
इस पर आयुष्मान कहते हैं, "बच्चन साहब की चिट्ठियों का इंतज़ार हमेशा रहता है वो अपने आप में ही एक अवॉर्ड है."
फ़िल्म इंडस्ट्री में आठ साल गुजरने के बाद आयुष्मान को अमिताभ बच्चन के साथ शूजित सरकार की आगामी फ़िल्म "गुलाबो सीताबो" में काम करने का मौका मिला. 
बच्चन साहब के साथ काम करने के अनुभव को साझा करते हुए आयुष्मान कहते है, "वो बहुत ही सहयोगी कलाकार हैं. उनकी फ़िल्में देखकर बड़े हुए है तो उनको देखकर डर लगता है. पर उनके साथ जब काम करते हैं तो वो एक कलाकार को इज्ज़त देते है. उनसे बहुत कुछ सीखने को मिला. वो अपनी पीढ़ी के इकलौते सुपरस्टार हैं जो अब भी राज कर रहे हैं."
आयुष्मान खुराना कॉमेडी फ़िल्म 'ड्रीमगर्ल' में नज़र आएंगे जिसमें वो महिला की आवाज़ निकालते दिखेंगे. 
इस फिल्म की कहानी ये है कि लोग उनकी आवाज़ के कायल होकर उनसे प्यार कर बैठते हैं. राज शांडिलिया के डायरेक्शन में बनी 'ड्रीम गर्ल' में नुसरत बरूचा, अन्नू कपूर भी अहम भूमिका निभा रहे हैं.


<|endoftext|>

इस बातचीत में उन्होंने अनुष्का शर्मा के साथ हुई अपनी पहली मुलाक़ात के बारे में बताया. विराट बताते हैं कि अनुष्का शर्मा से उनकी पहली मुलाकात एक शैम्पू के ऐड शूटिंग के दौरान हुई थी और वो उस दौरान बहुत नर्वस थे. 
विराट ने कहा, "मैं अनुष्का से पहली बार शैम्पू के ऐड शूटिंग के दौरान मिला था. ये शूटिंग तीन दिनों तक चली थी. मेरे मैनेजर ने बताया था कि ये ऐड अनुष्का शर्मा के साथ करना है. ये सुनकर मैं नर्वस हो गया था. मैंने अपने मैनेजर से कहा कि वो प्रोफशनल एक्ट्रेस हैं. मैं उनके साथ कैसे एक्टिंग करूंगा. मेरे मैनेजर ने मुझे समझाया कि सब ठीक होगा. ऐड की स्क्रिप्ट मज़ेदार है. लेकिन मैं फिर भी बहुत नर्वस था." 
"जब मैं अनुष्का से पहली बार मिला तो नर्वस हो गया था. उन्होंने हील पहनी थी और वो मुझसे ज़्यादा लंबी लग रही थी और मैंने अपने कद को लेकर एक बुरा जोक मार दिया था. इससे स्थिति और अजीब हो गई, जिससे मैं और नर्वस हो गया."
इसके अलावा विराट ने अनुष्का और अपने रिश्ते के अब तक के सफ़र को लेकर भी कई बातें की. उन्होंने बताया कि दोनों की ज़िंदगी एक जैसी रही है, दोनों के करियर की शुरुआत भी एक ही समय पर हुई 2008 में और दोनों के परिवार भी एक से हैं. 
विराट और अनुष्का की शादी को लेकर उनके फैंस में बहुत उत्साह था. ये भारत की एक बड़ी शादी थी. अपनी शादी के बारे में विराट ने कहा, "शादी की सारी तैयारी अनुष्का ने की थी. मैं एक सीरीज़ के बीच में था. अनुष्का ने ही शादी की जगह तय की थी. मुझे कहा गया कि शादी की बात को हमें बस अपनों के बीच ही रखना है."
विराट ने बताया कि उनकी शादी में केवल 42 लोग शामिल हुए थे. विराट की शादी इटली में हुई थी. इटली से लौटकर शादी के दो फंक्शन रखे गए थे एक बॉलीवुड के लिए और एक क्रिकेटर्स के लिए.
अपने हनीमून के बारे में भी विराट ने एक बहुत ही मज़ेदार किस्सा सुनाया. उन्होंने बताया कि वे भीड़भाड़ से अलग जाना चाहते थे. इसलिए उन्होंने फिनलैंड जाना तय किया. वो ऐसी जगह जाना चाहते थे जहां उन्होंने कोई न पहचानता हो. 
विराट ने कहा, "हम कॉफी पीने के लिए गए थे और आपस में बात कर रहे थे कि पूरी दुनिया में एक यही जगह है जहां हमें कोई नहीं पहचानता. हम लोगों की नज़रों और कैमरों से आज़ाद हैं. लेकिन इसी दौरान मेरी नज़र बगल की टेबल पर बैठे शख़्स पर पड़ी वो आदमी पगड़ी में था और मुझे ही देख रहा था. हम उठकर अंदर वाले टेबल पर जाकर बैठ गए कुछ देर बाद वो आदमी हमारे पास आकर बोला कि आप लोगों से मिलकर बहुत अच्छा लगा और मेरा सरनेम भी कोहली ही है." 
"उस समय मैं ये सोच रहा था कि हम एक ऐसी जगह कब जा रहे हैं जहां कोई हमें न पहचान सके"  


<|endoftext|>

अमृता सिंह और सैफ़ अली ख़ान की बेटी सारा अली ख़ान की यह तस्वीर देखकर यक़ीन करना मुश्किल होता है कि ये बॉलीवुड अभिनेत्री सारा अली ख़ान ही हैं. 
इस तस्वीर में नज़र आ रहीं सारा, आज की सारा से काफ़ी अलग हैं. 
 Throw🔙 to when I couldn’t be thrown🔙☠️🙌🏻🎃🐷🦍🍔🍕🍩🥤↩️ #beautyinblack
A post shared by  Sara Ali Khan (@saraalikhan95) on Sep 4, 2019 at 1:54am PDT
इंस्टाग्राम पर इस तस्वीर को शेयर करते हुए सारा अली ख़ान ने लिखा है "थ्रो बैक... जब मुझे फेंका नहीं जा सकता था."
इंस्टाग्राम पर पोस्ट की गई इस तस्वीर को अभी तक 20 लाख से अधिक लोग लाइक कर चुके हैं और बीस हज़ार से ज़्यादा लोग इस पर कॉमेंट कर चुके हैं.
पहला कमेंट किया है बॉलीवुड अभिनेता कार्तिक आर्यन ने.
कार्तिक ने कॉमेंट किया है, "ये लड़की सारा अली जैसी नज़र आ रही है." 
कार्तिक के अलावा बॉलीवुड के दूसरे कलाकारों ने भी सारा की फ़ोटो पर कॉमेंट किए हैं. श्रद्धा कपूर ने लिखा है "कितना शानदार सफ़र रहा है आपका..आपको सलाम"
आयुष्मान खुराना ने भी उन्हें उनके सफर के लिए बधाई दी है. 
एक ओर जहां कॉमेंट करने वाले ज़्यादातर लोगों ने सारा को उनके ओवर वेट से फिट होने के सफ़र पर बधाई दी है वहीं अब लोग उनसे उनकी डायट के बारे में भी सवाल कर रहे हैं.
बहुत से लोगों ने उनसे कॉमेंट करके पूछा है कि उन्होंने इतना वज़न कैसे घटाया. वो डायट में क्या लेती हैं और कैसे इतनी फ़िट रहती हैं. 
सारा अली ख़ान ने अपना पहला सोलो इंटरव्यू बीबीसी एशियन नेटवर्क को दिया था. जिसमें बीबीसी संवाददाता हारुन रशीद ने उनसे उनकी ज़िंदगी, माता-पिता के संबंधों और फ़िल्मों मे आने के फ़ैसले के बारे में बात की थी.
इसी इंटरव्यू में सारा ने अपने वज़न के बारे में भी बात की थी.
बॉलीवुड के दो सुपरस्टार्स की बेटी सारा अली ख़ान ने बीबीसी से बातचीत में कहा था कि आज जब वो ख़ुद को देखती हैं तो कई बार उनके लिए भी यह यक़ीन करना मुश्किल हो जाता है कि वो इस क़दर बदल गई हैं.
सारा कहती हैं, "कई बार जब मैं ख़ुद को देखती हूं तो अपने आपको बेहद आकर्षक पाती हूं." 
लेकिन बचपन में उन्हें स्कूल-कॉलेज हर जगह लोग मोटी कहकर पुकारते थे.
वज़न कम करने के बारे में वो कहती हैं, "मैंने मुंबई आने के बाद वज़न घटाने के बारे में नहीं सोचा. मैं चार साल कोलंबिया में थी और दूसरा साल ख़त्म होते-होते तक मैंने यह तय कर लिया कि मुझे एक्टिंग ही करनी है. इससे पहले तक मैं सोचा करती थी कि मैं वक़ालत कर लूंगी या फिर पॉलिटिक्स कर लूंगी. उस समय मेरा वज़न 96 किलो था."
सारा बताती हैं कि वज़न कम करने के लिए उन्होंने सबसे पहले डायट कंट्रोल किया, डायट पर ध्यान देना शुरू किया और साथ ही वर्कआउट भी.
केदारनाथ फ़िल्म के साथ बॉलीवुड में डेब्यू करने वाली सारा अली ख़ान की दो फ़िल्में रिलीज़ हो चुकी हैं और दोनों ही हिट भी रही हैं. उनकी आने वाली फ़िल्मों में से एक कुली नंबर वन है जिसमें उनके साथ वरुण धवन भी हैं. 


<|endoftext|>

बाहुबली फ़िल्म के बाद अभिनेता प्रभास की धमाकेदार एंट्री की उम्मीद लेते हुए जब हम 'साहो' देखने पहुंचे तो केवल मायूसी ही हाथ लगी.
ये फ़िल्म चार भाषाओं में एक साथ रिलीज़ हुई है. ज़ाहिर है प्रभास के इतने फैन्स हैं कि हर शहर में लोगों ने पहले ही इस फ़िल्म की बुकिंग करा रखी थी.
'बाहुबली' के बाद कुछ लोगों को इंतज़ार था कि इतने बड़े पैमाने की फ़िल्म के बाद ये फ़िल्म भी बॉक्स ऑफिस पर खरी उतरेगी.
ऐसा नहीं है कि फ़िल्म में वैसा मसाला नहीं है जो इस तरह की फ़िल्म में होना चाहिए. फ़िल्म में साथी कलाकार के रूप में जैकी श्रॉफ, टीनू आनंद, चंकी पांडे, मंदिरा बेदी, अरुण विजय, प्रकाश बेलावाडी जैसे कई मंझे हुए कलाकार हैं. पर उनके पास फ़िल्म में कुछ ख़ास करने के लिए नहीं है.
एक तरह से देखा जाए तो ये सब केवल कुछ पात्रों को भरने के लिए ही रखे गए हैं.
फ़िल्म एक काल्पनिक शहर वाजीपुर से शुरू होती है. जहां पर जैकी श्रॉफ रॉय नाम का अंपायर चलाते हैं. वो काला धंधा करते हैं और उनकी शाखाएं देश-विदेश में फैली हुई हैं. पर कुछ इज़्जत कमाने के लिए वो स्टील की एक फैक्ट्री लगाना चाहते हैं जिसके लिए उनको कुछ राजनीतिज्ञों की मदद की ज़रूरत पड़ती है.
उनके दल के कुछ सदस्य ऐसे हैं जो उनसे बदला लेना चाहते हैं. इस रंजिश में जैकी श्रॉफ की हत्या हो जाती है. इसके बाद कहानी कई देशों में घूमती है. जहां चीन, अफ्रीका और कुछ भारत के लोग भी शामिल हैं.
दूसरी ओर बंबई में कुछ पुलिस अफसर हैं जो रॉय अंपायर के फैले धंधे से परेशान हैं. इनमें शामिल हैं मुरली, श्रद्धा कपूर और प्रभास.
जब प्रभास ठान लेते हैं कि वो रॉय अंपायर का खात्मा कर देंगे तब शुरू होती है लड़ाई पुलिस और अंडरवर्ल्ड की. रॉय अंपायर एक ब्लैकबॉक्स की तलाश में होता है जिसके खुलने से उनके हाथ बहुत-सी पूंजी लगेगी. लेकिन इस ब्लैकबॉक्स के बारे में पुलिस को पहले से ही पता होता है.
इसके बाद फ़िल्म की कहानी रुक जाती है और चूहे-बिल्ली के खेल की तरह पुलिस और अंडरवर्ल्ड के बीच तनाव शुरू हो जाता है. इसके अलावा प्लॉट के नाम पर फ़िल्म शून्य है.
हालांकि फ़िल्म की गति तो तेज़ हो जाती है लेकिन उस दौरान हम सिर्फ़ तमाम गाड़ियां उड़ते हुए देखते हैं और बहुत तेज़ एक्शन के चलते कुछ किरदारों को आते-जाते देखते हैं. इसी बीच फ़िल्म में दो-तीन गाने और नाच ठूंसा गया है.
ज़ाहिर है कि प्रभास के साथ श्रद्धा कपूर का रोमांस फिल्म में जोड़ना ज़रूरी था. इसी दौरान हमें नील नितिन मुकेश भी नज़र आते हैं जिनको लेकर ये संशय बना रहता है कि वो पुलिस के आदमी हैं या अंडरवर्ल्ड के.
प्रभास पूरी फ़िल्म में छाए रहते हैं और कुछ सस्पेंस रखते हुए हमें ये भी नहीं पता चल पाता कि वो पुलिस में हैं भी या नहीं. ऐसे कई सीन हैं जहां डायलॉग की कमी खलती है.
शायद उनकी हिंदी इतनी अच्छी नहीं है इसी वजह से वो एक्शन करते हुए ज़्यादा नज़र आते हैं. 
फ़िल्म में सीजीआई (कंप्यूटर जेनरेटेड इमेज़री) के ज़रिए कुछ रोमांच से भरे दृश्य ज़रूर हैं जो वास्तविकता से बहुत दूर हैं और केवल दर्शकों को खुश करने के लिए रखे गए हैं.
तकनीकी दृष्टि से देखा जाए तो ये सीन किसी भी हॉलीवुड फ़िल्म की टक्कर के हैं. कमी है तो सिर्फ़ एक कहानी की. क्योंकि केवल एक्शन के बल पर तीन घंटे फ़िल्म को झेलना मुश्किल हो जाता है.
प्रभास को एक लोकप्रिय बॉलीवुड निर्देशक की फ़िल्म से शुरुआत करनी चाहिए थी. लेकिन शायद बाहुबली का प्रभाव इतना अधिक है कि वो उसी में अपने आप को ढाले हुए हैं. कुछ सलमान और अक्षय कुमार की फ़िल्मों का भी असर होगा.
इसके अलावा उत्तर भारत में अपना रंग जमाने के उद्देश्य से ही उन्होंने ऐसी फ़िल्म का चयन किया है जिसमें केवल उनके सिक्स पैक्स एब्स, एक लाइन की कहानी, तीन गाने और बहुत सारा एक्शन ही फ़िल्म में मौजूद है. फ़िल्म देखने के बाद बस एक ही बात दिल से निकलती है कि काश फ़िल्म में एक प्लॉट भी होता.


<|endoftext|>

'उरी: द सर्जिकल स्ट्राइक' फ़िल्म की सफलता और बेस्ट एक्टर के लिए नेशनल अवॉर्ड जीतने वाले एक्टर विक्की कौशल, इन दिनों अपने रोमांटिक अंदाज़ से सबका ध्यान अपनी ओर खींच रहे हैं.
नोरा फतेही और विक्की कौशल दोनों रोमांटिक गाने 'पछताओगे' में साथ नज़र आ रहे हैं, इस गाने को ख़ूब पसंद किया जा रहा है, बस कुछ ही दिनों के अंदर इस गाने को 4.5 करोड़ से ज़्यादा लोग देख चुके हैं.
अरिजीत सिंह की सुरीली आवाज़ वाला ये गाना प्यार, धोखे और दिल टूटने के बारे में है. विक्की कौशल ने मीडिया से बात-चीत में हँसते हुए कहा, ''अरिजीत की इतनी सुरीली आवाज़ है, वो ऐसे गाने बनाते हैं कि जिनका दिल ना भी टूटा हो, वो भी तोड़ने का सोचते हैं, किसी का ब्रेकअप ना भी हुआ हो तो वो शायद उनके गानों को एन्जॉय करने के लिए ब्रेकअप कर लेगा. अगर कोई अपने टूटे रिश्ते से आगे बढ़ने का सोचता भी होगा तो भी अरिजीत कोई ऐसा गाना ले आते हैं कि वो शख़्स कभी आगे ही न बढ़ पाए, क्योंकि अरिजीत की आवाज़ है ही ऐसी कि आप उसकी ओर अपने आप खींचे चले आते हो.''
 #Pachtaoge 💔... Super excited to share this beautiful song with you all soon. My first music video. Happy to have collaborated with some wonderful artists!  @norafatehi @arijitsingh @bpraak @jaani777 @arvindrkhaira @bhushankumar @tseries.official
A post shared by  Vicky Kaushal (@vickykaushal09) on Aug 16, 2019 at 11:47pm PDT
जब मीडिया ने उनसे जानना चाहा कि 2015 में उनकी फिल्म मसान से लेके अब तक उन्हें हर फिल्म में लड़की क्यों नहीं मिलती? तो जवाब में हँसते हुए वो कहते हैं, ''ये अहसास मुझे भी कुछ ही दिनों पहले हुआ है, मसान में लड़की मर जाती है, राज़ी में मुझे मार देती है, संजू और मनमर्ज़ियाँ भी लड़की नहीं मिलती, उरी में तो लड़की ही नहीं थी और अब ये म्यूजिक वीडियो 'पछताओगे' इसमें भी मुझे मार देती है, अब मैं परेशान हूँ, अब जिस कहानी में मुझे लड़की मिलेगी वही करूँगा''
विक्की कौशल को हाल ही में बेस्ट एक्टर के लिए नेशनल अवॉर्ड से नवाज़ा गया है, जिसके बाद उनका कहना है, ''मुझे बहुत अच्छा लग रहा है, ये एक खूबसूरत अहसास है, मैंने कभी नहीं सोचा था कि मेरे 4 साल के करियर में मुझे ऐसा कुछ मिलेगा, पर इसके साथ बहुत बड़ी ज़िम्मेदारी भी आ जाती है, अपना काम ऐसे ही करते रहना है, अपना बेस्ट देना है, ये मेरे लिए बहुत ख़ास है.''
विक्की कौशल बहुत जल्द करण जौहर की फिल्म 'भूत-पार्ट 1 द हॉन्टेड शिप' में नज़र आएंगे जो 15 नवंबर 2019 को बड़े पर्दे पर दस्तक देगी. 


<|endoftext|>

प्रभास की आने वाली फ़िल्म 'साहो' को लेकर उनके फ़ैंस में काफ़ी उसाह है. जब से उनकी फ़िल्म का ट्रेलर रिलीज़ हुआ है तभी से फ़ैंस 30 अगस्त के इंतज़ार में हैं. फ़िल्म को रिलीज़ होने में अब कुछ ही दिन का समय बचा है, ऐसे में हर रोज़ फ़िल्म से जुड़ी कोई न कोई ख़बर सामने आ रही है. हाल ही में मीडिया से बातचीत करते हुए प्रभास ने फ़िल्म से लेकर अन्य कई बातों से पर्दे उठाए. 
प्रभास के अनुसार उन्हें लगा था कि 'साहो' फ़िल्म की शूटिंग एक साल के अंदर ख़त्म हो जाएगी पर ऐसा हुआ नहीं.
वो कहते हैं, ''प्लानिंग कर रखी थी लेकिन वो तो बाहुबली-2 के लिये भी की हुई थी, पर उसके एक्शन्स की वजह से बहुत टाइम लग गया. 'साहो' में 50 लोग हॉलीवुड से आये, एक्शन के कई सीन आबू धाबी में शूट किये गए, क्वालिटी का पूरा ध्यान रखते हुए ज़्यादा समय लगा और 2 साल बीत गए. पर मैं इस फ़िल्म को दो साल से ज़्यादा समय नहीं देना चाहता था."   
प्रभास ख़ुद को शर्मीला मानते हैं. जब उनसे उनकी निजी ज़िन्दगी के बारे में पूछा गया तो शर्माते हुए उन्होंने कहा, ''मैं स्कूल और कॉलेज में कभी लड़कियों से बात नहीं करता था और पिछले सात सालों से सब मेरी शादी के पीछे पड़े हैं, पर ये तो जब होनी होगी हो जाएगी'' 
जब प्रभास से उनकी भाषा को लेकर सवाल किया गया तो उन्होंने कहा, ''मैं हिन्दी लिख और पढ़ सकता हूँ. मैंने 'साहो' के लिए भी अपने सारे डायलॉग्स हिन्दी में लिखे और फिर पढ़े. इस फ़िल्म के डायरेक्टर सुजीत जिनकी 'साहो' सिर्फ़ दूसरी फ़िल्म है, वो भी ये बात सुनकर चौंक गए लेकिन ये देख कर उन्हें ख़ुशी हुई.''  
आम तौर पर आज कल फ़िल्में पूरे भारत में देखी जाती हैं, लेकिन जब फ़िल्म को हिट करवाने के तरीक़े को लेकर प्रभास से सवाल किया गया तो जवाब में प्रभास ने कहा, ''फ़िल्म की कहानी सुपर हिट होनी चाहिए, चल वो अपने आप जाएगी. मेरी माँ के गाँव में सलमान ख़ान की 'मैंने प्यार किया' 150 दिनों तक लगी हुई थी, मेरे ग्रैंड फ़ादर की यह सबसे फेवरेट फ़िल्म थी''.
'साहो' में प्रभास के साथ श्रद्धा कपूर भी नज़र आएँगी. ये जोड़ी अभी से ही सबको पसंद आ रही है. तीन दिन बाद 'साहो' बड़े पर्दे पर आने के लिए तैयार है और उनका लेटेस्ट गाना ''बेबी वोंट यू टेल मी'' लोगों के बीच धूम मचा रहा है.


<|endoftext|>

अगर आपसे पूछा जाए कि 1981 में आई इस फ़िल्मी गीत का संगीतकार कौन है तो जवाब होगा मशहूर संगीतकार ख़य्याम.
वही संगीतकार ख़य्याम जिन्होंने 1947 में शुरू हुए अपने फ़िल्मी करियर के पहले पाँच साल शर्मा जी के नाम से संगीत दिया.
भारतीय सिनेमा के दिग्गज संगीतकार मोहम्मद ज़हूर ख़य्याम हाशमी का सोमवार रात साढ़े नौ बजे 93 साल की उम्र में निधन हो गया.
पिछले कुछ समय से सांस लेने में दिक़्क़त के कारण उनका मुंबई के जुहू में एक अस्पताल में इलाज चल रहा था.
प्रधानमंत्री नरेंद्र मोदी समेत फ़िल्म, कला, राजनीति और अन्य क्षेत्रों से जुड़े लोगों ने ख़य्याम के निधन पर शोक जताते हुए श्रद्धांजलि दी है.
सुप्रसिद्ध संगीतकार खय्याम साहब के निधन से अत्यंत दुख हुआ है। उन्होंने अपनी यादगार धुनों से अनगिनत गीतों को अमर बना दिया। उनके अप्रतिम योगदान के लिए फिल्म और कला जगत हमेशा उनका ऋणी रहेगा। दुख की इस घड़ी में मेरी संवेदनाएं उनके चाहने वालों के साथ हैं।
ख़य्याम संगीतकार रहमान के साथ मिलकर संगीत देते थे और जोड़ी का नाम था शर्मा जी और वर्मा जी. वर्मा जी यानी रहमान पाकिस्तान चले गए तो पीछे रह गए शर्मा जी.
बात 1952 की है. शर्मा जी कई फ़िल्मों का संगीत दे चुके थे और उन्हें ज़िया सरहदी की फ़िल्म फ़ुटपाथ का संगीत देने का मौक़ा मिला.
दिलीप कुमार पर फ़िल्माया गया गाना था -"शाम-ए-ग़म की क़सम आज ग़मगी हैं हम, आ भी जा, आ भी जा आज मेरे सनम..."
दूरदर्शन की एक पुरानी इंटरव्यू में ख़य्याम बताते हैं, "एक दिन बातों का दौर चला तो ज़िया सरहदी ने पूछा कि आपका पूरा नाम क्या है. मैंने कहा मोहम्मद ज़हूर ख़य्याम. तो उन्होंने कहा कि अरे तुम ख़य्याम नाम क्यों नहीं रखते. बस उस दिन से मैं ख़य्याम हो गया."
इन्हीं ख़य्याम ने फ़िल्म कभी-कभी, बाज़ार, उमराव जान, रज़िया सुल्तान जैसी फ़िल्मों में बेहतरीन संगीत दिया.
18 फ़रवरी 1927 को पंजाब में जन्मे ख़य्याम के परिवार का फ़िल्मों से दूर दर तक कोई नाता नहीं था. उनके परिवार में कोई इमाम था तो कोई मुअज़्ज़िन.
लेकिन उस दौर के कई नौजवानों की तरह ख़य्याम पर केएल सहगल का नशा था. वो उन्हीं की तरह गायक और एक्टर बनना चाहते थे. इसी जुनून के चलते वे छोटी उम्र में घर से भागकर दिल्ली चचा के पास आ गए.
घर में ख़ूब नाराज़गी हुई लेकिन फिर बात इस पर आकर टिकी कि मशहूर पंडित हुसनलाल-भगतराम की शागिर्दी में वो संगीत सीखेगें.
कुछ समय सीखने के बाद वे लड़कपन के नशे में वो क़िस्मत आज़माने मुंबई चले गए लेकिन जल्द समझ में आया कि अभी सीखना बाक़ी है.
संगीत सीखने की चाह उन्हें दिल्ली से लाहौर बाबा चिश्ती (संगीतकार ग़ुलाम अहमद चिश्ती) के पास ले गई जिनके फ़िल्मी घरानों में ख़ूब ताल्लुक़ात थे. लाहौर तब फ़िल्मों का गढ़ हुआ करता था.
बाबा चिश्ती के यहाँ ख़य्याम एक ट्रेनी की तरह उन्हीं के घर पर रहने लगे और संगीत सीखने लगे.
दूरदर्शन समेत अपनी कई इंटरव्यू में ख़य्याम ये क़िस्सा ज़रूर सुनाते हैं, "एक बार बीआर चोपड़ा बाबा चिश्ती के घर पर थे और चिश्ती साहब सबको तनख़्वाह बाँट रहे थे. लेकिन बीआर चोपड़ा ने देखा कि मुझे पैसे नहीं मिले. चोपड़ा साहब के पूछने पर बाबा चिश्ती ने बताया कि इस नौजवान के साथ तय हुआ है कि ये संगीत सीखेगा और मेरे घर पर रहेगा पर पैसे नहीं मिलेंगे. लेकिन बीआर चोपड़ा ने कहा कि मैंने देखा है कि सबसे ज़्यादा काम तो यही करता है. बस बीआर चोपड़ा ने उसी वक़्त मुझे 120 रुपए महीने की तनख़्वाह थमाई और चोपड़ा ख़ानदान के साथ रिश्ता बन गया."
ख़य्याम ने कई संगीतकारों की तुलना में कम काम किया लेकिन जितना भी किया बेमिसाल माना जाता है.
एक संगीत प्रेमी के नाते जब भी मैं उनके गाने सुनती हूँ तो उनमें एक अजब सा ठहराव, एक संजीदगी पाती हूँ जिसे सुनकर महसूस होता है मानो कोई ज़ख़्मों पर मरहम लगा रहा हो या थपकी देते हुए हौले हौले सहला रहा हो.
फिर चाहे आख़िरी मुलाक़ात का दर्द लिए फ़िल्म बाज़ार का गाना- 'देख लो आज हमको जी भरके' हो. या उमराव जान में प्यार के एहसास से भरा गाना हो "ज़िंदगी जब भी तेरी बज़्म में लाती है मुझे, ये ज़मीं चाँद से बेहतर नज़र आती है हमें" .....
इसके लिए ख़य्याम मेहनत भी ख़ूब करते थे. मसलन उनकी सबसे बेहतरीन पेशकश में से एक, 1982 की फ़िल्म, उमराव जान को ही लीजिए.
ये एक उपन्यास उमराव जान अदा पर आधारित फ़िल्म थी जिसमें 19वीं सदी की एक तवायफ़ की कहानी है.
ख़य्याम ने इस फ़िल्म का संगीत देने के लिए न सिर्फ़ वो उपन्यास पूरा पढ़ा बल्कि दौर के बारे में बारीक से बारीक जानकारी हासिल की- उस समय की राग-रागनियाँ कौन सी थीं, लिबास, बोली आदि.
एसवाई क़ुरैशी को दिए एक वीडियो इंटरव्यू में ख़य्याम बताते हैं, "बहुत पढ़ने-लिखने के बाद मैंने और जगजीत जी (उनकी पत्नी) ने तय किया कि उमराव जान का सुर कैसा होगा. हमने आशा भोंसले को उनके सुर से छोटा सुर दिया. 
मैंने अपनी आवाज़ में उन्हें गाना रिकॉर्ड करके दे दिया. लेकिन रिहर्सल के दिन आशा जी ने जब गाया तो काफ़ी परेशान दिखीं और कहा कि ये उनका सुर नहीं है. मैंने उन्हें बहुत समझाने की कोशिश की मुझे आशा का नहीं उमराव जान का सुर चाहिए. इस पर उनका जवाब था पर आपकी उमराव तो गा ही नहीं पा रही."
"फिर हम दोनों के बीच एक समझौता हुआ. मैंने कहा कि हम दो तरह से गाना रिकॉर्ड करते हैं. आशा ने मुझे क़सम दिलाई कि मैं उनके सुर में भी गाना रिकॉर्ड करूँगा और मैंने उन्हें क़सम दिलाई कि वो मेरे वाले सुर में पूरी शिद्द्त से गाएँगी. आशा ने उमराव वाले सुर में गाना गाया और वो इतना खो गईं कि वो ख़ुद भी हैरान थीं. बस बात बन गईं."
उमराव जान के लिए ख़य्याम और आशा भोंसले दोनों को राष्ट्रीय पुरस्कार मिला.
अपने 88वें जन्मदिन पर बीबीसी को दिए इंटरव्यू में उन्होंने कहा था उमराव जान का संगीत देने से पहले वो बहुत डर गए थे क्योंकि उससे कुछ समय पहले ही फ़िल्म पाकिज़ा आई थी जो संगीत में एक बेंचमार्क थी.
साथी कलाकारों के साथ संगीत को लेकर ऐसे कई क़िस्से ख़य्याम के साथ हुए. मान मनुहार से वे अपने गायकों को मना लिया करते पर थे वो अपनी धुन के पक्के.
अतीत में चलकर ख़य्याम के फ़िल्मी सफ़र की बात करें तो उन्होंने 1947 में अपना सफ़र शुरु किया हीर रांझा से. रोमियो जूलियट जैसी फ़िल्मों में संगीत दिया और गाना भी गाया.
1950 में फ़िल्म बीवी के गाने 'अकेले में वो घबराते तो होंगे' से लोगों ने उन्हें जाना जो रफ़ी ने गाया था.
1953 में आई फ़ुटपाथ से ख़य्याम को पहचान मिलने लगी और उसके बाद तो ये सिलसिला चल निकला.
1958 में फ़िल्म 'फिर सुबह होगी' में मुकेश के साथ 'वो सुबह कभी तो आएगी' बनाया , 1961 में फ़िल्म 'शोला और शबनम' में रफ़ी के साथ 'जाने क्या ढूँढती रहती हैं ये आँखें मुझमें रचा'. तो 1966 की फ़िल्म 'आख़िरी ख़त' में लता के साथ 'बहारों मेरा जीवन भी सवारो' लेकर आए.
दिलचस्प बात ये है कि राजकपूर के साथ उन्हें 'फिर सुबह होगी' मिलने की एक बड़ी वजह थी कि वो ही ऐसे संगीत निर्देशक थे जिन्होंने उपन्यास क्राइम एंड पनिशमेंट पढ़ी थी जिस पर वो फ़िल्म आधारित थी.
ख़य्याम ने 70 और 80 के दशक में कभी-कभी, त्रिशूल, ख़ानदान, नूरी, थोड़ी सी बेवफ़ाई, दर्द, आहिस्ता आहिस्ता, दिल-ए-नादान, बाज़ार, रज़िया सुल्तान जैसी फ़िल्मों में एक से बढ़कर एक गाने दिए. ये शायद उनके करियर का गोल्डन पीरियड था.
ख़य्याम के जीवन में उनकी पत्नी जगजीत कौर का बहुत बड़ा योगदान रहा जिसका ज़िक्र करना वो किसी मंच पर नहीं भूलते थे. जगजीत कौर ख़ुद भी बहुत उम्दा गायिका रही हैं.
चुनिंदा हिंदी फ़िल्मों में उन्होंने बेहतरीन गाने गाए हैं जैसे बाज़ार में देख लो हमको जी भरके या उमराव जान में काहे को बयाहे बिदेस..
अच्छे ख़ासे अमीर सिख परिवार से आने वाली जगजीत कौर ने उस वक़्त ख़य्याम से शादी की जब वो संघर्ष कर रहे थे. मज़हब और पैसा कुछ भी दो प्रेमियों के बीच दीवार न बन सका.
दोनों की मुलाक़ात तो संगीत के सिलसिले में हो चुकी थी लेकिन जब मुंबई की एक संगीत प्रतियोगिता में जगजीत कौर का चयन हुआ तो उन्हें ख़य्याम के साथ काम करने का मौक़ा मिला और वहीं से प्रेम कहानी शुरु हुई.
जगजीत कौर ख़ुद भले फ़िल्मों से दूर रहीं लेकिन ख़य्याम की फ़िल्मों में जगजीत कौर उनके साथ मिलकर संगीत पर काम किया करती थीं.
दोनों के लिए वो बहुत मुश्किल दौर था जब 2013 में ख़य्या के बेटे प्रदीप की मौत हो गई. लेकिन हर मुश्किल में जगजीत कौर ने ख़य्याम का साथ दिया.
दोनों की प्रेम कहानी देखकर ऐसा लगता है कि जगजीत कौर ने ख़य्याम के लिए ही उनके निर्देशन में ये गाना गाया हो
यहाँ 1976 की फ़िल्म कभी-कभी के ज़िक्र के ब़गौर ख़य्याम पर बात अधूरी है.
बीबीसी को दिए इंटरव्यू में ख़य्याम ने बताया था, "यश चोपड़ा मुझसे अपनी फ़िल्म के लिए संगीत लेना चाहते थे. लेकिन सभी उन्हें मेरे साथ काम करने के लिए मना कर रहे थे. उन्होंने मुझे कहा भी था कि इंडस्ट्री में कई लोग कहते हैं कि ख़य्याम बहुत बदक़िस्मत आदमी हैं और उनका म्यूज़िक हिट तो होता है लेकिन जुबली नहीं करता. लेकिन मैंने यश चोपड़ा की फ़िल्म का संगीत दिया और फ़िल्म ने डबल जुबली कर सबका मुंह बंद कर दिया."
वाक़ई साहिर लुधियानवी की शायरी में डूबा और ख़य्याम के संगीत में निखरा कभी-कभी का एक एक गीत बेमिसाल है.
यहाँ याद आता है कभी कभी का गीत -
ख़य्याम भले ही संगीत प्रेमियों से जुदा हो गए हों लेकिन बहुत सारे संगीत प्रेमियों के लिए वाक़ई उनसे बेहतर कहने वाला कोई नहीं होगा.
वो दौर जिसे हिंदी फ़िल्म संगीत का गोल्डन युग कहा जाता है, उस दौर के अंतिम धागों से जुड़ी एक और डोर ख़य्याम के जाने से टूट गई है.


<|endoftext|>

हार्दिक ने ऑपरेशन की जानकारी के साथ एक तस्वीर भी पोस्ट की है.
ऑपरेशन के कारण हार्दिक के करीब पांच महीने तक मैदान से दूर रहने की संभावना है. 
गौरतलब है कि अपने स्वास्थ्य समस्या के कारण हार्दिक लंबे समय से क्रिकेट की दुनिया से दूर हैं.  
हार्दिक ने अपने इंस्टाग्राम पर शनिवार को एक संदेश दिया. उन्होंने लिखा, "सर्जरी सफलतापूवर्क पूरा हो गया. शुभकामनाओं के लिए आप सभी को धन्यवाद. जल्द ही मैदान में वापसी करूंगा. तब तक मुझे मिस करते रहिए."
पीठ के निचले हिस्से में तकलीफ़ के कारण हार्दिक द​क्षिण अफ्रीका के ख़िलाफ़ टेस्ट सिरीज़ में शामिल नहीं हैं.
इससे पहले वह हाल ही में साउथ अफ्रीका के खिलाफ टी-20 सीरीज़ में खेलते नजर आए थे.
ऐसे में अब हार्दिक बांग्लादेश के खिलाफ आगामी टी-20 सीरीज में भी नहीं खेल पाएंगे.
पंड्या की पीठ के निचले हिस्से में ये चोट पिछले साल सिंतबर में यूएई में एशिया कप के दौरान लगी थी. इसके बाद वह चोट से उबर गए थे और वह आईपीएल और विश्व कप में खेल चुके हैं.


<|endoftext|>

पहली पारी में 176 रन बनाने के बाद उन्होंने दूसरी पारी में भी ताबड़तोड़ 127 रन बनाए. वे पहली बार बतौर सलामी बल्लेबाज़ मैदान में उतरे थे और दोनों पारियों में शतक जड़ने का कारनामा कर दिया. इसके साथ ही 144 साल के टेस्ट इतिहास में रोहित ऐसे पहले सलामी बल्लेबाज़ बन गए हैं जिन्होंने अपने पहले ही टेस्ट की दोनों पारियों में शतक जड़ा है.
टेस्ट क्रिकेट के इतिहास में इससे पहले कभी किसी ओपनर ने अपने पहले ही टेस्ट की दोनों पारियों में शतक बनाने का कारनामा नहीं किया था.
इस दौरान रोहित शर्मा ने 13 बार गेंद को सीमा रेखा से बाहर छक्के के लिए पहुंचाया और एक टेस्ट मैच में सर्वाधिक छक्के लगाने का रिकॉर्ड तोड़ दिया. रोहित ने पहली पारी में छह और दूसरी में सात छक्के जमाए. 
दूसरी पारी में जब रोहित ने तीसरा छक्का जड़ा तो उन्होंने एक टेस्ट में सर्वाधिक छक्के लगाने का नवजोत सिंह सिद्धू का रिकॉर्ड तोड़ दिया. सिद्धू ने 1994 में श्रीलंका के ख़िलाफ़ 124 रनों की पारी के दौरान 8 छक्के लगाए थे.
इसके बाद, 13वां छक्का लगाते ही रोहित ने अकरम के 1996 में बनाए एक टेस्ट में 12 छक्कों के रिकॉर्ड को तोड़ दिया. अकरम ने तब अपनी नाबाद 257 रनों की पारी में 12 छक्के लगाए थे.
साथ ही रोहित ऐसे दूसरे सलामी बल्लेबाज़ बन गए हैं जिन्होंने टेस्ट की दोनों पारियों में शतक बनाया. उनसे पहले यह उपलब्धि सुनील गावस्कर के नाम थी. 
हालांकि दोनों पारियों में शतक बनाने वाले वे ओवरऑल छठे भारतीय बल्लेबाज़ और 86वें अंतरराष्ट्रीय बल्लेबाज़ बने हैं. 2015 में अजिंक्य रहाणे की उपलब्धि के बाद ये पहला मौका है जब भारत की ओर से किसी ने एक ही टेस्ट की दोनों पारियों में शतक जड़ा है.
रोहित और रहाणे से पहले विजय हज़ारे, सुनील गावस्कर (तीन बार), राहुल द्रविड़ (दो बार) और विराट कोहली ये करिश्मा दिखा चुके हैं.
रोहित शर्मा ने घरेलू मैदान पर 50 से अधिक रनों की लगातार सातवीं टेस्ट पारी खेली और इसके साथ ही उन्होंने राहुल द्रविड़ के रिकॉर्ड को पीछे छोड़ दिया. द्रविड़ ने 1997-1998 के दौरान भारत में खेले गए टेस्ट मैचों में लगातार 6 बार 50 से अधिक रनों की पारियां खेली थीं.
भारतीय मैदानों पर रोहित शर्मा की 50 रनों से अधिक की यह लगातार सातवीं पारी (82, 51*, 102*, 65, 50*, 176, 127) थी.


<|endoftext|>

371 गेंदों की अपनी दोहरी शतकीय पारी में मयंक ने 23 चौके और छह छक्के जड़े और इस दौरान उनका स्ट्राइकरेट 57.95 रन का रहा. भारतीय टीम ने दूसरे दिन पांच विकेट पर 502 रन बनाकर अपनी पारी घोषित कर दी है.
भारत-दक्षिण अफ़्रीका के बीच टूर्नामेंट के पहले टेस्ट का पहला दिन रोहित शर्मा के नाम रहा. उन्हें पहली बार टेस्ट मैच में बतौर सलामी बल्लेबाज़ उतारा गया था और उन्होंने अपनी पहली ही पारी में शतक जड़ दिया.
दूसरे दिन भी रोहित जम रहे और पहले विकेट के लिए 317 रनों की साझेदारी की. इस दौरान दूसरे छोर से उनका साथ दे रहे थे मयंक अग्रवाल.
यह भारतीय क्रिकेट इतिहास में केवल तीसरा मौका है जब पहले विकेट के लिए 300 रनों से अधिक की साझेदारी हुई है.
साथ ही यह वो पहला मौका भी था जब टेस्ट मैच में रोहित शर्मा बतौर सलामी बल्लेबाज़ उतरे थे और उन्होंने 176 रनों की बड़ी पारी खेली.
रोहित शर्मा के आउट होने के बाद कप्तान विराट कोहली (17) और चेतेश्वर पुजारा (06) आउट हो गए लेकिन मयंक की एकाग्रता नहीं टूटी और उन्होंने दोहरा शतक बना डाला.
2018 में ऑस्ट्रेलिया के ख़िलाफ़ डेब्यू से लेकर अब तक मयंक का यह पांचवा टेस्ट है और अपने करियर की महज आठवीं पारी में उन्होंने दोहरा शतक जड़ने का कारनामा किया है.
Take a bow, Mayank Agarwal 🙌🙌@Paytm #INDvSA pic.twitter.com/ESHjPbXP1A
मयंक 23वें भारतीय और 190वें अंतरराष्ट्रीय क्रिकेटर हैं जिन्होंने टेस्ट मैच में दोहरा शतक जड़ा है.
मयंक, विराट और पुजारा के साथ ही डबल सेंचुरी क्लब में शामिल हो गए. 2017 में विराट ने श्रीलंका के ख़िलाफ़ दो दोहरे शतक बनाए थे उसके बाद अब जा कर किसी भी भारतीय बल्लेबाज़ ने दोहरा शतक जड़ा है. 
भारत के टेस्ट सेंचुरी क्लब में महेंद्र सिंह धोनी, वीरेंद्र सहवाग, सुनील गावस्कर, राहुल द्रविड़, वीवीएस लक्ष्मण, गौतम गंभीर, सचिन तेंदुलकर और टीम के वर्तमान कोच रवि शास्त्री समेत अब 23 खिलाड़ी शामिल हो गए हैं.
मयंक का यह पहला टेस्ट शतक है जो एक डबल सेंचुरी है. ऐसे में मयंक एक और रिकॉर्ड बुक से जुड़ गए हैं.
वे ऐसे चौथे भारतीय क्रिकेटर बन गए हैं जिनका पहला शतक ही डबल सेंचुरी है. उनसे पहले दिलीप सरदेसाई, विनोद कांबली और करुण नायर भी यह उपलब्धि हासिल कर चुके हैं.
सबसे पहले साल 1965 में दिलीप सरदेसाई ने अपने करियर के पहले ही टेस्‍ट शतक को दोहरे शतक में बदला था. 1993 में विनोद कांबली ने यह कारनामा दोहराया जबकि 2016 में करुण नायर ने अपने करियर का पहला टेस्‍ट शतक ही ट्रिपल सेंचुरी (303*) बनाया था.
गुरुवार की सुबह तक 176 रनों की पारी खेलकर रोहित शर्मा चर्चा का विषय बने हुए थे. महज कुछ ही घंटों बाद अपनी नायाब पारी से मयंक सब की जुबान पर थे. अब चर्चा इसकी भी हो रही थी कि रोहित महज 24 रनों से दोहरा शतक क्लब में शामिल होने से चूक गए.
Hitman's innings comes to an end. He departs after a brilliant knock of 176 👏👏@Paytm #INDvSA pic.twitter.com/jGasM8S9ET
अपने टेस्ट करियर की पहली ही पारी में मयंक के बल्ले से 76 रनों की पारी निकली थी वो भी ऑस्ट्रेलिया के ख़िलाफ़ उनके ही घरेलू पिच पर.
इसी टेस्ट की दूसरी पारी में भी मयंक ने 42 रन बनाए और भारत 137 रनों से यह टेस्ट जीता. सिडनी में खेले गए अगले टेस्ट में एक बार फिर मयंक ने अर्धशतक जमाते हुए 77 रनों की पारी खेली.
फिर मयंक वेस्ट इंडीज़ के दौरे पर भी गए. पहले मैच की दोनों पारियों में नाकाम रहे मयंक ने दूसरे टेस्ट में अर्धशतक बना डाला.
अब जबकि मयंक को घरेलू पिच पर उतरने का पहली बार मौका मिला तो उन्होंने पहले तो रोहित शर्मा के साथ 317 रनों की साझेदारी निभाई और फिर महज अपनी आठवीं टेस्ट पारी में दोहरा शतक बना डाला.
मयंक और रोहित के अलावा रविंद्र जडेजा ने नाबाद 30 रन बनाए तो रिषभ पटेल की जगह टीम में शामिल रिद्धिमान साहा ने 21 रन बनाए. वहीं अफ़्रीकी गेंदबाज़ केशव महाराज भारत की पहली पारी में तीन विकेट लिए.


<|endoftext|>

जेवेलिन थ्रो के फ़ाइनल में जगह बनाने वाली वो पहली भारतीय महिला एथलीट हैं.  
प्रतियोगिता का फ़ाइनल मुक़ाबला मंगलवार को होना है. 
विश्व एथलेटिक्स चैम्पियनशिप की भाला फेंक प्रतियोगिता के क्वालीफिकेशन दौर में अनु रानी ने अपना ही राष्ट्रीय रिकार्ड तोड़ा. 
उन्होंने अपने पहले प्रयास में भाले को 57.05 मीटर दूर तक फेंका. दूसरे प्रयास में उनके भाले ने 62.43 मीटर की दूरी तय की जो उनके राष्ट्रीय रिकार्ड 62.34 मीटर से बेहतर है. 
उन्होंने यह राष्ट्रीय रिकार्ड इस साल मार्च में पटियाला में हुए फ़ेडरेशन कप में बनाया था. 
तीसरे प्रयास में भाले को 60.50 मीटर फेंका जिससे वह अपने ग्रुप में तीसरे स्थान पर रही.
भाला फेंक में 60 मीटर की दूरी पार करने वाली वह पहली भारतीय महिला हैं. वो कई बार राष्ट्रीय रिकॉर्ड में सुधार कर चुकी हैं. 
अनु रानी ने इस साल एशियाई एथलेटिक्स चैंपियनशिप में रजत पदक हासिल किया था. 


<|endoftext|>

 40 ओवर में कुल 393 रन बने. 55 बार गेंद बाउंड्री के बाहर गई. 
ये मुक़ाबला महिला टीमों के बीच था, इसलिए मैच के पहले चर्चा कम थी. लेकिन दोनों टीमों की ओपनर खिलाड़ियों ने तूफ़ानी शतक जमाकर इस मुक़ाबले को यादगार बना दिया. 
जीत मेजबान ऑस्ट्रेलिया को मिली लेकिन श्रीलंका की कप्तान चामरी अट्टापट्टू की पारी को भी फैन्स और समीक्षकों ने खूब सराहा. उन्होंने 66 गेंदों पर 12 चौकों और छह दमदार छक्कों की मदद से 113 रन बनाए. हालांकि उनकी ये कप्तानी पारी श्रीलंका को जीत नहीं दिला सकी. 
और इसकी वजह थी, इसी मैदान पर चामरी अट्टापट्टू के पहले शतक जमाने वाली बेथ मूनी की पारी. ऑस्ट्रेलिया की ओपनर बेथ मूनी ने अपनी दमदार पारी के जरिए मैच का रुख तय कर दिया. 
उन्होंने भी रन 113 ही बनाए लेकिन स्ट्राइक रेट बेहतर रहा. उन्होंने अपनी पारी में कोई छक्का नहीं जमाया लेकिन गेंद को 20 बार बाउंड्री के बाहर भेजा यानी कुल 80 रन चौकों के जरिए बटोरे. ट्वेंटी-20 क्रिकेट में ये एक नया रिकॉर्ड है. 
इसके पहले भी ट्वेंटी-20 अंतरराष्ट्रीय क्रिकेट में सबसे ज़्यादा चौके जमाने का रिकॉर्ड बेथ मूनी के नाम ही था. उन्होंने इसके पहले इंग्लैंड के ख़िलाफ 21 नवंबर 2017 को हुए मैच में 19 चौके जमाए थे. पुरुष क्रिकेट मे एक ट्वेंटी-20 मैच में सबसे ज़्यादा चौके जमाने का रिकॉर्ड ऑस्ट्रेलिया के ही एरॉन फिंच के नाम है. जिन्होंने 3 जुलाई 2018 को जिंब्वावे के ख़िलाफ 76 गेदों की पारी में 16 चौके जमाए थे. उन्होंने इस पारी में 10 छक्के भी जड़े थे और कुल 172 रन की पारी खेली थी. 
बेथ मूनी ने 61 गेंदों का सामना किया और उनका स्ट्राइक रेट रहा 185.24. उनकी साथी ओपनर एलिसा हीली ने सिर्फ 21 गेंदों पर 43 रन बना दिए. चौथे नंबर पर बल्लेबाज़ी के लिए आईं एशली गार्डनर ने 27 गेंदों का सामना किया और एक चौके और चार छक्कों की मदद से 49 रन बनाए. ऑस्ट्रेलिया की टीम निर्धारित 20 ओवरों में चार विकेट पर 217 रन बनाने में कामयाब रही. 
ये ट्वेंटी-20 क्रिकेट में ऑस्ट्रेलिया की महिला टीम का दूसरा सबसे बड़ा स्कोर है. 218 रन का लक्ष्य लेकर उतरी श्रीलंका टीम को कप्तान चामरी अट्टापट्टू ने शतकीय पारी के जरिए मुक़ाबले में बनाए रखा लेकिन टीम की कोई और बल्लेबाज़ उनका साथ नहीं दे सकीं और श्रीलंका की टीम 20 ओवरों में सात विकेट पर 176 रन ही बना सकी. 
ऑस्ट्रेलिया ने ये मैच 41 रन से जीत लिया. तीन मैचों की सिरीज़ में ऑस्ट्रेलिया ने 1-0 से बढ़त बना ली है. 


<|endoftext|>

उन्होंने फ़ाइनल में 9.76 सेकेंड में 100 मीटर रेस पूरी की और हमवतन जस्टिन गैटलिन को पछाड़ा. गैटलिन 9.89 सेकेंड में रेस पूरी कर दूसरे नंबर पर रहे. 
तीसरे नंबर पर कनाडा के आंद्रे डि ग्रास रहे. उन्होंने 9.90 सेकेंड में रेस पूरी की. 
वर्ल्ड चैंपियनशिप के पहले कोलमन विवादों में घिरे थे. उन्होंने तीन बार डोपिंग टेस्ट से दूरी बनाए रखी थी यानी डोपिंग टेस्ट के लिए नहीं पहुंचे थे
अमरीका की एंटी डोपिंग एजेंसी ने कोलमन पर बीते 12 महीने के दौरान तीन बार डोपिंग टेस्ट से दूरी बनाए रखने का आरोप लगाया था. बाद में एजेंसी ने अपना दावा वापस ले लिया था.
डोपिंग टेस्ट में हिस्सा नहीं लेने की वजह से कोलमन को आलोचना का भी सामना करना पड़ा था. 
जीत के बाद कोलमैन ने कहा,"मैं विनम्र हूं. मैं यहां सिर्फ़ ख़िताब जीतने के लिए हूं. "
उन्होंने कहा, "ये एक अविश्वसनीय समय है. मैं सोचता हूं कि सिर्फ आकाश ही मेरी सीमा है. मुझे लगता है कि अब भी काफी चीज़ें हैं,  मैं जिन पर काम कर सकता हूं और खुद को बेहतर बना सकता हूं. मुझे लगता है कि मैं रेस पूरी करने का वक्त घटा सकता हूं. "


<|endoftext|>

सचिन तेंडुलकर भी उस सीरीज़ में खेल रहे थे. उस दौरे में एक ख़ास बात थी सचिन तेंडुलकर नेट्स में रोहित शर्मा के खेल पर पैनी नज़र रखते थे.
कई मौक़ों पर सचिन, रोहित शर्मा को अपने साथ इनडोर नेट्स के लिए भी ले जाते थे. इसके बाद सचिन तेंडुलकर के सौ अंतरराष्ट्रीय शतकों का जश्न मनाया जा रहा था. उस जश्न में हिंदी फ़िल्मों के कलाकार सलमान ख़ान भी थे.
सलमान ख़ान के हाथ में माइक था. उन्होंने कहा- सचिन का रिकॉर्ड अब कोई तोड़ नहीं सकता है. इस पर सचिन तेंडुलकर ने कहा कि इसी हॉल में दो ऐसे खिलाड़ी हैं जो उनके रिकॉर्ड को तोड़ सकते हैं.
उन्होंने विराट कोहली और रोहित शर्मा का नाम लिया था.
अब वर्तमान में आ जाते हैं. विराट कोहली इस वक़्त 68 शतक लगा चुके हैं. जबकि रोहित शर्मा के खाते में 34 शतक ही हैं. यानी विराट कोहली से ठीक आधे. शतकों का ये अंतर इसलिए है क्योंकि विराट कोहली ने टेस्ट और वनडे दोनों फॉर्मेट में जमकर रन बनाए हैं जबकि रोहित शर्मा टेस्ट क्रिकेट में ख़ुद को साबित नहीं कर पाए हैं.
अब रोहित शर्मा के पास एक बार फिर ये मौक़ा है कि वो टेस्ट क्रिकेट में ख़ुद को साबित करें. इस बार बड़ा फ़र्क़ ये है कि उन्हें सलामी बल्लेबाज़ का रोल मिलना तय है. जो उनके छह साल के टेस्ट करियर में पहली बार होगा.  
रोहित शर्मा वेस्टइंडीज़ के ख़िलाफ़ भी टेस्ट टीम का हिस्सा थे लेकिन उन्हें प्लेइंग 11 में मौक़ा नहीं मिला.
विराट कोहली ने रोहित से पहले केएल राहुल को मौक़ा दिया. केएल राहुल ने 4 पारियों में कुल 101 रन ही बनाए. इन मैचों में उनकी औसत 25.25 की रही.
लिहाज़ा विराट कोहली और टीम मैनेजमेंट उनके मोह से बाहर निकला और रोहित शर्मा को ज़िम्मेदारी देने का फ़ैसला किया गया.
ऐसा नहीं है कि रोहित शर्मा के करियर में ये मोड़ पहली बार आया है. 
दरअसल वनडे क्रिकेट में भी उन्हें ये ज़िम्मेदारी विषम परिस्थितियों में ही दी गई थी. साल 2012 की बात है. महेंद्र सिंह धोनी टीम के कप्तान हुआ करते थे. भारतीय टीम श्रीलंका के दौरे पर थी. रोहित शर्मा का फॉर्म भी अच्छा नहीं चल रहा था. पिछली कुछ पारियों में वो दहाई के आंकड़े तक नहीं पहुंचे थे उन दिनों वो मिडिल ऑर्डर में बल्लेबाज़ी करते थे. यही वो वक़्त था जब वीरेंद्र सहवाग का करियर ख़त्म हो रहा था. ऐसे वक़्त में धोनी ने उन्हें टीम में बनाए रखने के लिए सलामी बल्लेबाज़ी की ज़िम्मेदारी सौंपी थी.
इसके बाद चैंपियंस ट्रॉफ़ी में रोहित शर्मा ने पहले ही मैच में दक्षिण अफ्रीका के ख़िलाफ़ अर्धशतक जड़ा. इसके बाद उन्होंने विंडीज के ख़िलाफ़ भी हाफ़सेंचुरी लगाई.
भारत ने उस साल चैंपियंस ट्रॉफ़ी का ख़िताब जीता.
रोहित शर्मा टीम के लिए सबसे ज्यादा रन बनाने वाले बल्लेबाज़ों की फ़हरिस्त में दूसरे नंबर पर थे. उन्होंने पाँच मैच में 177 रन बनाए थे. इसके बाद की कहानी इतिहास में दर्ज है. आज लिमिटेड ओवर क्रिकेट में तमाम लोग रोहित शर्मा को विराट कोहली से बड़ा बल्लेबाज़ मानते हैं. आज उनके नाम वनडे क्रिकेट में तीन दोहरे शतक का बड़ा रिकॉर्ड है. टेस्ट क्रिकेट में भले ही उनके खाते में इतने 'इंप्रेसिव' आंकड़े नहीं हैं. आपको बता दें कि रोहित शर्मा ने 12 साल के अंतरराष्ट्रीय करियर में कुल 27 टेस्ट मैच खेले हैं जिसमें उन्होंने 39.62 की औसत से 1585 रन बनाए जिसमें तीन सेंचुरी और 10 हॉफ़ सेंचुरी शामिल हैं. रोहित शर्मा ने आख़िरी टेस्ट मैच 2018 में ऑस्ट्रेलिया के ख़िलाफ़ एडिलेड में खेला था. जिसमें उन्होंने 68 रन बनाए थे.
हाल के दिनों में रोहित शर्मा को टेस्ट में ओपनिंग देने पर बहस की शुरूआत सौरव गांगुली ने की थी.
सौरव गांगुली ने ये बात अपने अनुभव के आधार पर कही होगी. कभी उन्होंने बतौर कप्तान यही फ़ैसला वीरेंद्र सहवाग के लिए किया था.  जिसके बाद वीरेंद्र सहवाग का करियर अलग ही ऊंचाइयों पर गया. उन्होंने टेस्ट क्रिकेट में बल्लेबाज़ी की परिभाषा को ही बदल दिया. अपने तिहरे शतक को जब उन्होंने छक्के के साथ पूरा किया तो तमाम भारतीय क्रिकेटर्स अचंभित थे.
लेकिन वीरू का वही अंदाज़ भारतीय टेस्ट टीम के दबदबे की वजह भी बना. आज रोहित शर्मा को वही रोल दिया गया है. दक्षिण अफ्रीका की टीम को कमज़ोर नहीं कहा जा सकता लेकिन ऐसा भी नहीं होगा कि भारतीय पिचों पर रोहित शर्मा के लिए गेंदबाज़ ना खेलने लायक़ हों. 
रोहित ने वनडे फ़ॉर्मेट की तरह ही क्रीज़ पर अगर थोड़ा वक्त बिता लिया तो वो बड़ी पारियां खेल सकते हैं. क्योंकि अगर घरेलू पिचों पर वो बड़ी पारियां खेलने से चूके तो ये भी तय है कि उन्हें आगे मौक़ा शायद ही मिले.
टीम इंडिया के लिए और कप्तान विराट कोहली के लिए भी अच्छा है कि रोहित शर्मा अपनी उपयोगिता साबित करें. विश्व टेस्ट चैंपियनशिप के लिहाज़ से उनका होना टीम के लिए फ़ायदेमंद होगा. 


<|endoftext|>

इस बात को समाज के सामने स्वीकार करना दुती चंद के लिए कितना मुश्किल रहा होगा?
19 मई को इसी साल उन्होंने अपना यह सच दुनिया को बताया. 
तब उनका सबसे कड़ा विरोध परिवार की उस सदस्य ने किया जिससे कभी प्रेरणा लेकर दुती चंद ने दौड़ना शुरू किया था. कभी कबड्डी की खिलाड़ी रहीं, बड़ी बहन सरस्वती चंद खुलकर अपनी बहन के समलैंगिक रिश्ते के ख़िलाफ़ बोलती नज़र आईं. 
इस बात को अब चार महीने बीत चुके हैं. जुलाई के महीने में नपोली में आयोजित हुए वर्ल्ड यूनिवर्सिटी गेम्स में दुती चंद ने गोल्ड मेडल जीता. 
अब वह ओलंपिक में क्वालीफ़ाई करने के लिए दोहा में 27 सितंबर को आयोजित होने जा रहे वर्ल्ड एथलेटिक्स चैंपियनशिप में भाग लेने जा रही हैं. 
उनकी ज़िंदगी खेल के मैदान पर तो रफ़्तार लेती दिखाई दे रही है लेकिन क्या निजी रिश्तों की समस्या वहीं ठहरी हुई है? 
बीबीसी से बातचीत में उन्होंने अपनी ज़िंदगी से जुड़ी कई बातें साझा कीं.
इसमें कोई शक नहीं कि मेरी बहन ने मेरे धावक बनने के सफ़र में अहम भूमिका निभाई. वह मुझे दौड़ने की प्रेरणा देती रही़. लेकिन, हर इंसान अलग होता है और उसकी इच्छाएं भी अलग-अलग होती हैं. काश की मेरी बहन ये समझ पाती. 
अब मैं क्या करूं अगर मुझे एक लड़की से प्यार है. सरस्वती (बड़ी बहन) अब तक मुझे समझ नहीं पाई है. उसके साथ रिश्तों में थोड़ी दरार आ गई है लेकिन मुझे उम्मीद है कि घर के छोटे-मोटे झगड़ों की तरह एक दिन ये दरार भी शायद भर जाए. 
आपने सही कहा. दरअसल, मेरे खेल की जब बात आती है तो मेरा परिवार मेरी ढाल बनता है, मुझे समझता है, मेरी परेशानियों को दूर करने की कोशिश करता है. लेकिन, जब निजी ज़िंदगी में विश्वास और साथ की उम्मीद करती हूं तो वह कोना परिवार की ओर से ख़ाली दिखाई देता है. 
ख़ासतौर पर बड़ी बहन तो बिल्कुल नहीं समझतीं. मेरे समलैंगिक रिश्ते को आज भी मेरा परिवार, मेरी बहन कोई भी अपनाना नहीं चाहता. उस कारण से रिश्तों में खिंचाव ज़रूर है. 
आईएएफ़ का एक नियम था जो अब संशोधित किया गया है. नियम के मुताबिक़, जिस महिला धावक में मेल सेक्स हार्मोन जैसे टेस्टोस्टेरॉन की मात्रा ज़्यादा पाई जाती थी तो उसे हार्मोन ट्रीटमेंट के लिए कहा जाता था. 
उनके मुताबिक़ टेस्टोस्टेरॉन की ज़्यादा मात्रा से इस खेल में बेहतर धावक होने की क्षमता बढ़ जाती है. इस टेस्ट को फ़ीमेल हाइपरएंड्रोजेनिज्म कहते हैं.
पहले तो आपको बता दूं कि ये टेस्ट तभी होते हैं जब कोई आपकी शिकायत करे या फिर आपको जानबूझ कर खेलने से रोकने की कोशिश करे. 
जब मेरे ख़ून की जांच हुई तो मैं इस टेस्ट में फ़ेल हो गई और मुझ में मेल सेक्स हार्मोन की मात्रा ज़्यादा पाई गई. तो आईएएएफ ने मुझे ट्रीटमेंट कराने की सलाह दी और मैं 2014 के राष्ट्रमंडल खेल और एशियन गेम्स में नहीं खेल पाई.
इसके बाद मैंने अदालत में लड़ने का फ़ैसला किया. स्वीट्ज़रलैंड के कोर्ट ऑफ़ आर्बिट्रेशन फॉर स्पोर्ट्स में अपनी वकील की मदद से मैंने केस किया. मैंने 2015 में ये केस जीता और अब 100 मीटर रेस पर ये नियम लागू नहीं होता. 
वो इस बात को साबित नहीं कर पाए कि 100 मीटर रेस के लिए महिला धावक में मेल सेक्स हार्मोन की ज़्यादा होने से खेल में फ़ायदा मिलता है. 
केस जीतने से पहले तक मैंने बहुत अपमान झेला. गांव में लोगों को लगने लगा था कि मैं लड़का हूं क्योंकि उन्हें ये सब बातें समझ नहीं आतीं. 
जब मैंने समलैंगिक रिश्ते में होने की बात बताई तब मुझे लगा कि लोग अब सोचेंगे कि 2014 में मेरे बारे में उनका अंदाज़ा सही था. जबकि ऐसा नहीं है. मैं लड़की हूं और एक लड़की को पसंद करती हूं. 
देखिए, 100 मीटर में मेरा नेशनल रिकॉर्ड 11.24 सेकेंड का है, जबकि ओलंपिक का क्वालीफ़ाइंग मार्क 11.15 सैकेंड है. तो मुश्किल तो बहुत है लेकिन मैं 11.10 सेकेंड  के हिसाब से तैयारी कर रही हूं. मेरी कोशिश पूरी रहेगी बाक़ी देखते हैं क्या होता है. 
खेल के इतर दुती चंद की चर्चा राजनीति में भी हो रही है. 
हाल ही में उन्होंने ट्वीट किया है कि वह बचपन से राजनीति में आना चाहती हैं, उनकी मां भी उनके गांव में कभी सरपंच रहा करती थीं.
I have always wanted to join politics since childhood. My family has also been involved in grassroots politics, with my mother being the SARPANCH of our village.
अब इस ट्वीट के कई मायने निकाले जा रहे हैं. लोग उनके राजनीति में क़दम रखने के क़यास लगा रहे हैं.  
हालांकि, उनके ट्वीट के पीछे क्या वजह है ये वो ही बेहतर बता सकती हैं. मगर लोगों कि दिलचस्पी ये जानने में ज़रूर रहेगी कि ओलंपिक की दौड़ या राजनीति में क़दम, दुती चंद कहां अपनी रफ़्तार पड़कती हैं. 


<|endoftext|>

अर्जेंटीना के खिलाड़ी मेसी ने छठी बार दुनिया के सर्वश्रेष्ठ खिलाड़ी का पुरस्कार हासिल किया है. पुरस्कार समारोह का आयोजन मिलान में किया गया था. 
बेस्ट प्लेयर की ट्रॉफी की रेस में फ़ुटबॉल क्लब युवेंटस के स्टार खिलाड़ी क्रिस्टियानो रोनाल्डो और लिवरपूल के वर्जिल वैन डिक भी थे लेकिन ट्रॉफी मेसी के नाम रही. 
मेसी ने साल 2018-19 के सीज़न में बार्सिलोना और अर्जेंटीना के लिए 58 मैचों में 54 गोल दाग़े. 
मेसी ने बार्सिलोना को ला लिगा में जीत दिलाने में अहम भूमिका निभाई और क्लब को चैंपियन्स लीग के सेमी फ़ाइनल तक भी लेकर गए. 
32 बरस के मेसी साल 2009, 2010, 2011, 2012 और 2015 में 'बेस्ट प्लेयर' का ख़िताब जीत चुके हैं. 
अमरीकी खिलाड़ी मेगन रपीनो ने महिलाओं में सर्वश्रेष्ठ खिलाड़ी का पुरस्कार हासिल किया. 
वहीं, लिवरपूल के मैनेजर यूर्गन क्लॉप को साल का सर्वश्रेष्ठ कोच चुना गया. 
क्या धोनी दोबारा क्रिकेट पिच पर नहीं दिखेंगे?
#INDvSA: दक्षिण अफ़्रीका से हारा भारत, टी-20 सीरीज़ हुई ड्रॉ
सरीना विलियम्स को हराकर बियांका एंड्रीस्कू ने जीता यूएस ओपन


<|endoftext|>

इस सीरीज़ का पहला मैच बारिश के कारण रद्द हो गया था जबकि दूसरे मैच में भारत ने दक्षिण अफ़्रीका पर जीत दर्ज की थी.
तीसरे टी-20 मैच में भारत ने टॉस जीतकर पहले बल्लेबाज़ी करते हुए दक्षिण अफ़्रीका को 135 रनों का लक्ष्य दिया था जिसे दक्षिण अफ़्रीका ने केवल एक विकेट गंवाकर 17वें ओवर में हासिल कर लिया. 
इस मैच के हीरो दक्षिण अफ़्रीका के कप्तान क्विंटन डीकॉक रहे जिन्होंने नाबाद 79 रन बनाए. उनके अलावा टेम्बा बावुमा 27 रन बनाकर नाबाद रहे.
दक्षिण अफ़्रीका की ओर से केवल एक विकेट रीज़ा हेंड्रिक्स के रूप में गिरा. उनको 28 रन पर हार्दिक पांड्या ने विराट कोहली के हाथों कैच आउट कराया.
टॉस जीतकर पहले बल्लेबाज़ी करने उतरी भारतीय टीम का कोई भी बल्लेबाज़ क्रीज़ पर टिक नहीं पाया. 
भारत की ओर से सबसे अधिक 36 रन सलामी बल्लेबाज़ शिखर धवन ने बनाए लेकिन वह भी आठवें ओवर में आउट हो गए.
रोहित शर्मा के रूप में भारत का पहला विकेट तीसरे ओवर में गिरा था. वह केवल नौ रन बना पाए. कप्तान विराट कोहली भी इस मैच में नहीं चल पाए. वह भी केवल नौ रन बना पाए.
ऋषभ पंत और रविंद्र जडेजा ने 19-19 रन बनाए जबकि हार्दिक पांड्या ने 14 रन बनाए. 
भारत कुल 20 ओवरों में नौ विकेट पर केवल 134 रन बना पाए. दक्षिण अफ़्रीका की ओर से कगीसो रबाडा ने सबसे अधिक तीन विकेट लिए. 
वहीं, जॉर्न फॉर्टिन और बियुरन हेंड्रिक्स ने दो-दो विकेट लिए. तबरेज़ शम्सी ने एक विकेट लिया. 
टी-20 सीरीज़ में भारत जीत का स्वाद नहीं चख सका. हालांकि, टेस्ट सीरीज़ से जीत की उम्मीद लगाई जा सकती है.
दक्षिण अफ़्रीका के साथ टेस्ट सीरीज़ का पहला मैच विशाखापट्टनम में दो अक्तूबर से शुरू होगा. इसके बाद दूसरा टेस्ट 10 अक्तूबर को पुणे में और अंतिम टेस्ट मैच 19 अक्तूबर को रांची में होगा. 


<|endoftext|>

मोहाली में भारत और दक्षिण अफ्रीका के बीच खेले गए टी20 मुक़ाबले में भारत ने मेहमान टीम को सात विकेट से हरा दिया है.
दक्षिण अफ्रीका ने निर्धारित 20 ओवर में 5 विकेट के नुक़सान पर 149 रन बनाए थे. 
भारत ने ये लक्ष्य तीन विकेट खोकर और एक ओवर बाक़ी रहते हासिल कर लिया.
लक्ष्य का पीछा करने उतरी भारतीय टीम की शुरुआत बहुत अच्छी नहीं रही.
पहला विकेट तीसरे ही ओवर में रोहित शर्मा की शक्ल में गिरा. उस समय भारत का स्कोर 33 रन था. रोहित शर्मा ने 12 रन बनाए.
दूसरा विकेट 94 रन के स्कोर पर गिरा. बारी थी शिखर धवन की जिन्होंने 40 रन बनाए. तीसरा विकेट 13वें ओवर में गिरा. पंत चार रन बनाकर कैच आउट हुए.
इसके बाद मोर्चा संभाला कोहली और अय्यर ने. कोहली ने नाबाद 72 रन बनाए. अय्यर भी 16 रन बनाकर नाबाद रहे.
इससे पहले भारत ने टॉस जीतकर दक्षिण अफ्रीका को बल्लेबाज़ी का न्यौता दिया था.
दक्षिण अफ्रीका ने निर्धारित 20 ओवर में 5 विकेट खोकर 149 रन बनाए थे. क्विंटन डिकॉक ने सबसे अधिक 52 रन बनाए. 
बवुमा एक रन से अर्धशतक पूरा करने से चूक गए और 49 के स्कोर पर चाहर की गेंद पर जडेजा को कैच दे बैठे.
मिलर ने 18 और प्रिटोरियस ने 10 रनों का योगदान दिया. बाक़ी कोई बल्लेबाज़ आठ रन से अधिक नहीं बना पाया.
भारत और दक्षिण अफ्रीका के बीच पहला टी-20 मैच धर्मशाला में होना था जो बारिश की वजह से रद्द करना पड़ा था.
मोहाली में खेला गया दूसरा टी-20 मैच भारत ने अपने नाम किया.
दोनों टीमों के बीच तीसरा टी-20 मुक़ाबला रविवार को बेंगलुरु के एम चिन्नास्वामी स्टेडियम में खेला जाएगा.


<|endoftext|>

उनकी रिटायरमेंट के बारे में अलग-अलग अटकलें लगाई जा रही हैं. लेकिन फ़िलहाल धोनी और बीसीसीआई दोनों ही इस मामले में चुप्पी साधे बैठे हैं.
दक्षिण अफ़्रीका के साथ शुरू हुई टी-20 सिरीज़ की टीम में भी धोनी नदारद हैं, इस सिरीज़ का पहला मैच बारिश से धुल चुका है. इससे पहले वेस्ट इंडीज़ के पूरे दौरे में धोनी टीम से बाहर रहे. 
क्रिकेट समीक्षक अयाज़ मेमन का मानना है कि धोनी के खेल पर सस्पेंस की कोई वजह नहीं होनी चाहिए.
मेमन कहते हैं, ''धोनी आगे खेलेंगे या नहीं यह फ़ैसला उन्हें ख़ुद लेना है. जब वो यह फ़ैसला कर लेंगे तो अपने आप सामने आकर सभी को बता देंगे. इस पर सस्पेंस जैसी बात का कोई तुक नहीं है.''
विश्व कप क्रिकेट टूर्नामेंट के सेमीफाइनल में न्यूज़ीलैंड के हाथों हारकर बाहर होने की बात अब पुरानी हो चुकी है.
उसके बाद भारत वेस्ट इंडीज़ को टी-20, एकदिवसीय और टेस्ट सिरीज़ में हरा चुका है यानि तीनों ख़ाने चित कर चुका है. लेकिन चौथा ख़ाना यानि धोनी की याद आना अभी भी जारी है.
पिछले दिनों सुबह से शाम तक अटकलों का बाज़ार गरम रहा कि कहीं धोनी अंतरराष्ट्रीय क्रिकेट का शटर बंद तो नहीं करने जा रहे हैं. हालांकि यह महज़ अफ़वाह साबित हुई. 
दरअसल इस अफ़वाह की वजह बने भारत के कप्तान विराट कोहली. उन्होंने एक तस्वीर क्या पोस्ट की दुनिया में फसाना ही बन गया.
विराट कोहली ने एक फोटो शेयर करते हुए लिखा है, "मैं ये मैच कभी नहीं भूल सकता. वो विशेष रात थी. इस आदमी ने मुझे फ़िटनेस टेस्ट की तरह भगाया था."
A game I can never forget. Special night. This man, made me run like in a fitness test 😄 @msdhoni 🇮🇳 pic.twitter.com/pzkr5zn4pG
दरअसल कोहली इस तस्वीर में धोनी के सजदे में झुके नज़र आए हैं और यह तस्वीर 2016 के वर्ल्ड टी-20 मुक़ाबले में ऑस्ट्रेलिया के ख़िलाफ़ भारत की शानदार जीत की है. इस मुक़ाबले में भारत ने धोनी-कोहली के सिंगल्स और डबल्स की बदौलत 161 रनों का मुश्किल लक्ष्य हासिल किया था.
कोहली के इस ट्वीट के बाद सोशल मीडिया में इस बात की अफ़वाह तेज़ी से फैली है कि एमएस धोनी अपने संन्यास की घोषणा कर सकते हैं.
हालांकि एमएस धोनी की पत्नी साक्षी सिंह धोनी ने कुछ ही देर बाद ट्वीट करते हुए इसे अफ़वाह बता दिया.
Its called rumours !
कोहली के ट्वीट के बाद धोनी के अलावा कई लोगों ने सोचा कि धोनी ने दस्ताने और बैट खूंटी पर टांग दिए. वैसे भले ही यह अफवाह हो लेकिन यह सवाल तो उठता ही है कि अगर अभी नहीं भी टांगे तो कब तक? 
इसके जवाब में अयाज़ मेमन कहते हैं, ''धोनी को कब तक खेलना है, यह धोनी और चयनकर्ताओं को तय करना है. अगर चयनकर्ताओं को लगता है कि अब धोनी की जगह टीम में नहीं बनती हैं तो उन्हें धोनी से इस संबंध में बात करनी चाहिए. इसके साथ ही उन्हें यह भी देखना होगा कि धोनी की जगह कौन ले सकता है''
धोनी की जगह कौन लेगा यह एक बहुत बड़ा सवाल है. बीते कुछ महीनों से इसके जवाब के तौर पर ऋषभ पंत को तैयार किया जा रहा है. 
महेंद्र सिंह धोनी टेस्ट क्रिकेट तो छोड़ चुके हैं इसलिए धोनी की तुलना पंत से केवल एकदिवसीय और टी-20 में ही हो सकती है. विश्व कप क्रिकेट टूर्नामेंट में धोनी और पंत साथ-साथ खेले.
पिछले दिनों वेस्ट इंडीज़ के ख़िलाफ़ धोनी को खेले नहीं लेकिन ऋषभ पंत भी वेस्ट इंडीज़ के ख़िलाफ़ एकदिवसीय सिरीज़ में चल नहीं सके. 
हालांकि टी-20 सिरीज़ के एक मैच में उनके बल्ले से नाबाद 65 रन निकले थे. उससे पहले आठ मैचों में उनके बल्ले से 0,4,नाबाद 40,28,3,10,4 यह टेलिफोन नम्बर जैसे रन निकले. 
यह रन बताते हैं कि क्रिकेट के इस सबसे छोटे प्रारूप में पंत धोनी की जगह तो क्या परछाई तक नहीं हैं. 
महेंद्र सिंह धोनी की अहमियत अब भी टीम इंडिया में क्यों बनी हुई है. इस बारे में टीम के कप्तान विराट कोहली ख़ुद कई बार जवाब दे चुके हैं. 
विराट कह चुके हैं कि धोनी उनकी टीम में सबसे अनुभवी खिलाड़ी हैं और अनुभव का कोई मोल नहीं है.
कोई माने या ना माने अनुभव को कोई क़ीमत नहीं होती और जब तक धोनी खेलना चाहें तब तक वह टीम के लिए महत्वपूर्ण रहेंगे.
अब जबकि भारतीय टीम का लक्ष्य अगले साल होने वाले विश्व टी-20 क्रिकेट टूर्नामेंट के लिए सही टीम का चुनाव करना है तब तक क्या कोई उनकी तरह ज़िम्मेदारी से क्रिकेट खेलता है या नहीं यह भी देखना होगा.
नहीं तो धोनी को लेकर लोग कह सकते हैं, 'ऐसे बुरे तुम भी नहीं.'


<|endoftext|>

भारत और दक्षिण अफ्रीका का पहला टी-20 मैच बारिश की वजह से रद्द करना पड़ा. 
धर्मशाला में होने वाले इस मुक़ाबले के लिए टॉस भी नहीं हो पाया. 
रविवार को होने वाले मैच के लिए पूरा स्टेडियम भरा हुआ था लेकिन बरसात ने थमने का नाम नहीं लिया. 
इससे पहले शनिवार को भी बरसात हुई थी, जिसके चलते पिच को कवर करना पड़ा था.
लगातार दो दिनों की बरसात के चलते धर्मशाला के क्रिकेट प्रेमियों मायूस होना पड़ा. 
वहीं दक्षिण अफ्रीकी क्रिकेट टीम के कुछ युवा खिलाड़ियों, बल्लेबाज़ तेम्बा बावुमा, एनरिक नोर्त्जे, बजोर्न फॉरट्यूइन और जॉर्ज लिंडे को अपने टी-20 करियर की शुरुआत के लिए दूसरे मैच तक इंतजार करना पड़ेगा. 
दक्षिण अफ्रीकी क्रिकेट टी-20 टीम के कप्तान क्विंटन डि कॉक को टी-20 कप्तानी की शुरुआत के लिए भी मोहली में खेले जाने वाले दूसरे मैच तक रुकना होगा. 
दोनों टीमों के बीच सिरीज़ का दूसरा टी-20 मैच मोहाली में बुधवार को खेला जाएगा. जबकि सिरीज़ का अंतिम टी-20 मैच 22 सितंबर को बेंगलुरु में होगा. 


<|endoftext|>

दक्षिण अफ्रीकी टीम भारत में तीन टी-20 और तीन टेस्ट मैच खेलेगी.
दोनों टीमों के बीच पहले टी-20 सिरीज़ खेली जाएगी जिसका पहला मैच रविवार को धर्मशाला में खेला जाएगा.
इससे पहले भारत ने अपने ही घर में इसी साल ऑस्ट्रेलिया के ख़िलाफ़ दो टी-20 मैच खेले थे और दोनो में ही उसे हार का सामना करना पड़ा था.
वैसे काग़ज़ पर विराट कोहली की कप्तानी में खेलने वाली भारतीय टीम दक्षिण अफ्रीका के ख़िलाफ़ बेहद मज़बूत नज़र आती है.
टीम में सलामी जोड़ी शिखर धवन और रोहित शर्मा के अलावा ख़ुद कप्तान विराट कोहली, ऋषभ पंत, श्रेयस अय्यर, मनीष पांडे और हार्दिक पांड्या जैसे धुरंधर बल्लेबाज़ शामिल हैं. 
इनके अलावा गेंदबाज़ी में युवा तेज़ गेंदबाज़ नवदीप सैनी, ख़लील अहमद और दीपक चाहर क्या कुछ कर सकते हैं इसकी हल्की सी झलक इन्होंने वेस्ट इंडीज़ दौरे पर दिखा दी थी. 
हार्दिक पांड्या के टीम में होने से तेज़ गेंदबाज़ी को अतिरिक्त धार मिल जाती है. 
स्पिनर के तौर पर अनुभवी रविंद्र जडेजा और क्रुणाल पांड्या के अलावा वाशिंगटन सुंदर पर भरोसा किया जा सकता है. 
अब टीम में इतने प्रतिभाशाली खिलाड़ी हैं कि कप्तान विराट कोहली और चयनकर्ताओं को इस बात को लेकर माथापच्ची करनी पड़ती है कि टीम में किसे खिलाएं और किसे नहीं. 
हालात यह है कि कुलदीप यादव और युज़वेंद्र चहल को टीम में जगह नहीं मिल पा रही.
भारत ने दक्षिण अफ्रीका के ख़िलाफ़ आखिरी बार टी-20 सिरीज़ के तीन मैच साल 2018 में उसी की ज़मीन पर खेली थी. तब भारत ने दक्षिण अफ्रीका को 2-1 से हराया था.
तब भारत ने पहले मैच में पहले 203 रन बनाते हुए 28 रन से जीत हासिल की लेकिन दूसरे मैच में वह छह विकेट से हार गया. तीसरा मैच भारत मे सात रन से जीता था.
दक्षिण अफ्रीकी टीम का मुख्य दारोमदार कप्तान क्विंटन डी कॉक पर रहेगा. उनके अलावा वान डार डुसैन और बेहद अनुभवी डेविड मिलर के बल्ले से भारतीय गेंदबाज़ो को बचकर रहना होगा. 
वैसे दक्षिण अफ्रीका की तेज़ गेंदबाज़ी में भी काफी धार है. कगीसो रबाडा, फ्लेक्वायो और प्रिटोरियस पर उनके कप्तान भरोसा कर सकते हैं.
इस सिरीज़ में सबकी नज़र सलामी बल्लेबाज़ रोहित शर्मा पर रहेगी, क्योंकि एकदिवसीय और टी-20 में उनकी शानदार फॉर्म को देखते हुए उन्हे दक्षिण अफ्रीका के ख़िलाफ़ होने वाली टेस्ट सिरीज़ में सलामी बल्लेबाज़ की भूमिका निभाने का अवसर मिल सकता है. 
रोहित शर्मा ने टी-20 क्रिकेट में चार शतक सहित 2422 रन बनाए है. उन्होंने वेस्ट इंडीज़ के ख़िलाफ़ पिछले दिनों खेली गई टी-20 सिरीज़ के दूसरे मैच में 67 रन बनाए थे.
मैच से पहले दक्षिण अफ्रीका के डेविड मिलर ने कहा कि उनकी टीम भारत में जीतने और अपनी छाप छोड़ने आई है.
दूसरी तरफ भारत के कप्तान विराट कोहली ने कहा कि अगले साल होने वाले विश्व टी-20 से पहले उनकी टीम के पास क़रीब 30 मैच है. अब शुरूआती दो-तीन टी-20 सिरीज़ ही इसका पैमाना है कि किस तरह भारतीय टीम का सर्वश्रेष्ट संयोजन बन सकता है. 
उन्होंने कहा कि नए खिलाड़ियों के लिए यह दिखाने का भी बेहतरीन अवसर है कि अंतराष्ट्रीय स्तर पर उनमें कितनी क्षमता और दक्षता है. 
इसे लेकर कप्तान और टीम मैनेजमैट के सामने भी यह चुनौती होती है कि वह अलग-अलग तरह की क्षमताओं वाले खिलाड़ियों के साथ कैसे टीम का संयोजन करे. विराट ने यह भी माना कि वह नए खिलाड़ियों से खुश है ख़ासकर जिस तरह से वे अपने प्रदर्शन से प्रभावित कर रहे हैं.
घरेलू और बाहरी सिरीज़ को लेकर विराट कोहली का मानना है कि अगर आप मानसिक रूप से अपने आप को सहज महसूस करते है तो हर परिस्थिति घरेलू है. 
विराट कोहली ने यह भी कहा कि उनकी टीम अब हर मैच जीतना चाहती है. वह चाहे किसी भी प्रारूप की क्रिकेट हो. टी-20, एकदिवसीय या टेस्ट मैच. यही कारण है कि पिछले कुछ समय से भारतीय टीम ने देश और विदेश में शानदार प्रदर्शन किया है.
जब तक भारत के पूर्व विकेटकीपर बल्लेबाज़ कप्तान महेंद्र सिंह धोनी ख़ुद अंतराष्ट्रीय टी-20 और एकदिवसीय क्रिकेट को अलविदा नहीं कहते तब तक विराट कोहली को प्रेस कांफ्रेंस में धोनी से जुड़े सवालों के जवाब देने ही पडेंगे.
और ऐसी ही शनिवार को भी हुआ. विराट कोहली ने अपने ही अंदाज़ में जवाब देते हुए कहा कि धोनी ने दो महीने के लिए क्रिकेट से ब्रेक लिया है. वह दक्षिण अफ्रीका के ख़िलाफ़ टी-20 सिरीज़ का हिस्सा नहीं हैं, लेकिन धोनी जब तक चाहेंगे तब तक खेलते रहेंगे. वह हमेशा भारतीय क्रिकेट के लिए सोचते रहते हैं. उनका अनुभव हमेशा टीम के लिए विशेष मायने रखता है.
अब देखना है कि धोनी की जगह लेने के लिए बेताब युवा विकेटकीपर बल्लेबाज़ ऋषभ पंत तीन टी-20 मैचों की सिरीज़ में कैसा प्रदर्शन करते है क्योंकि टेस्ट सिरीज़ में उनकी जगह ख़तरे में है. 


<|endoftext|>

इसके बाद वे भारतीय टीम की ओर से वनडे टीम में शामिल हुए और दो वनडे मैच के बाद उन्हें टेस्ट टीम में शामिल कर लिया गया है. 
दक्षिण अफ्रीका के लिए जो 15 सदस्यीय भारतीय टीम चुनी गई है वो इस तरह से है- मयंक अग्रवाल, रोहित शर्मा, शुभमन गिल, चेतेश्वर पुजारा, विराट कोहली (कप्तान), अजिंक्य रहाणे, हनुमा विहारी, ऋषभ पंत (विकेटकीपर), रिद्धिमान साहा (विकेटकीपर), रविंद्र जडेजा, आर अश्विन, कुलदीप यादव, ईशांत शर्मा, जसप्रीत बुमराह और मोहम्मद शमी.
दक्षिण अफ्रीका के ख़िलाफ़ टेस्ट सिरीज़ के लिए पहली बार शुभमन गिल को टेस्ट टीम में मौक़ा मिला है. उन्हें केएल राहुल की जगह टेस्ट टीम में शामिल किया गया है.
इससे अंदाज़ा लगाया जा सकता है कि शुभमन गिल के गांव और घर में वैसा ही माहौल होगा जो उनके अंडर-19 वर्ल्ड कप में प्लेयर ऑफ़ द सिरीज़ बनने के वक्त था.
शुभमन के घर यानी इस किसान परिवार के आंगन में तीन ट्रैक्टर और दो ट्रॉलियों के इर्द-गिर्द खेती के तमाम औज़ार पड़े थे. 
उनका एक आंगन थोड़ा ऊंचा और एक थोड़ा नीचा था. ऊंचे आंगन में खाटों और कुर्सियों पर तक़रीबन 20 लोग बैठे थे. 
मेज़ों पर सूखे मेवे और अलग-अलग तरह की मिठाइयां रखी हुई थीं. चाय के कुछ कप ख़ाली हो चुके थे, कुछ आधे तो कुछ पूरे भरे थे.
तीन साल की उम्र में ही बल्ला टटोलने लगे थे शुभमन
अंडर-19 वर्ल्ड कप: पाकिस्तान को धोकर भारत फ़ाइनल में 
ये सारी चहलक़दमी और साज़ो सामान बता रहा था कि यहां आने वालों का तांता लगा हुआ है. हर आने वाला 'बधाई हो', 'मुबारक हो' कहकर माहौल को चार्ज कर देता है. 
'आप को भी बधाई हो', 'आपको भी मुबारक हो' कहकर शुभमन के दादा दीदार सिंह आसमान की ओर हथेलियां खोलकर कहते, "भगवान सब को दे. मेरे शुभमन ने पूरी दुनिया में हमारा नाम रोशन किया है. पूरे गांव का नाम रोशन किया है."
इसके बाद वो रसोई और बरामदे के सामने आंगन में सीमेंट के एक चौकोर हिस्से की तरफ़ इशारा करते हुए कहते हैं, "यह शुभमन की पिच है. बचपन में वह यहीं खेलता था. मैं खुद उसकी ट्रेनिंग करवाता था."
वह उठकर घर के अंदर जाते हैं और एक खाद वाला थैला उठा लाते हैं. दादा अपने पोते के हर उम्र के बल्ले मेज़ पर सजा देते हैं. हर बल्ला अपनी कहानी कहता है.  
भारत ने जीता अंडर-19 वर्ल्ड कप, मनजोत की सेंचुरी
अंडर-19 वर्ल्ड कप में धूम मचाने वाले 5 इंडियन
शुभमन की दोनों बुआ और फूफा इन कहानियों को बयां करने में मदद करते हैं.
वहां आए पड़ोसी और दूसरे लोग भी अपनी यादें जोड़ते हैं. कुछ लोगों के पास शुभमन के बचपन की तस्वीरें हैं. एक ही कहानी सब अपने-अपने अंदाज़ में सुनाते हैं. 
सभी को यकीन था कि शुभमन एक दिन सचिन तेंदुलकर बनेगा. 
इसी दौरान शुभमन की दादी गुरमेल कौर विकटों और रनों के हिसाब-किताब से बेखबर अपने पोते की उपलब्धि पर भगवान का शुक्रिया अदा करती रहती हैं. 
शुभमन के घर के सामने सड़क के पार एक सरकारी स्कूल है. दो कमरों के इस स्कूल में हाल ही में शौचालय बने हैं. 
कमरों के दरवाज़ों और दीवारों पर सब्जियों, फलों और शरीर के अंगों के चार्ट चिपके हैं. 
पेड़ों और ऊंची-नीची ज़मीन के बीच एक पक्का रास्ता स्कूल के कमरों तक जाता है. 
इसी पक्की जगह पर क्रिकेट खेलने वाले बच्चे ईंट के ऊपर ईंट रखकर स्टंप बनाते हैं और पक्का रास्ता पिच बन जाता है. 
इस गांव में खेल मैदान नहीं है. एक चार दीवारी के अंदर वॉलीबॉल खेलने के लिए नेट लगा है. 
दो फ़सलों के दरमियान खाली ज़मीन को सपाट करके क्रिकेट टूर्नामेंट कराया जाता है. 
दुनिया की बेहतरीन पिचों और शानदार मैदानों पर खेलने वाले शुभमन गिल के दिमाग में खेतीहर ज़मीन पर सुहागा चलाकर बनाया गया खेल मैदान कैसी छवि बनाएगा? 
जगदीप सिंह बचपन में शुभमन के साथ खेला करते थे. जगदीप सिंह बताते हैं कि स्कूल में वह शुभमन को अभ्यास करवाते थे.
शुभमन के पिता लखविंदर सिंह गिल भी उन्हें अभ्यास करवाने स्कूल में आया करते थे. ये सभी शुभमन को गेंदबाज़ी करते थे. 
जगदीप अभी भी चप्पल पहनकर गेंदबाज़ी करते हैं. स्कूल में बल्लेबाज़ी के दौरान मिड विकेट और लॉन्गऑन के बीच में खेला गया हर शॉट शुभमन के घर की ओर जाता है. 
ग्राउंड शॉट को स्कूल की दीवारें रोक लेती हैं और उठाकर मारा गया हर शॉट पेड़ों में फंस जाता है. शुभमन उस घर से दस साल पहले जा चुके हैं.
जैमल सिंह ने लुधियाना ज़िले के गांव चुहड़चक से आकर ये गांव बसाया था. जैमल सिंह की चौथी पीढ़ी में दीदार सिंह हैं. 
दीदार सिंह के दादा पहलवान थे और वह खुद कबड्डी खेलते थे. उन्होंने लखविंदर सिंह को भी पहलवान बनाना चाहा था.
लेकिन सड़क हादसे में लखविंदर की जांघ की हड्डी टूट गई और दीदार सिंह की उम्मीदों पर पानी फिर गया. 
लखविंदर सिंह ने शुभमन को बचपन से ही क्रिकेट खेलने में लगा दिया. 
शुभमन की बुआ मनप्रीत कौर ग्रेवाल बताती हैं, "हमारे भाई ने हमें उसे खिलौने तक नहीं देने दिए. वो कहते थे कि खिलौनों के कारण उसका ध्यान क्रिकेट से हट जाएगा."
जैमल सिंह वाला में गिल जट्ट खेती करते है. इस वक्त खेतों में हाथ-हाथ लंबी गेंहू की फसल खड़ी है और दीदार सिंह के एक बड़े कमरे में बासमती चावल की बोरियां भरी हैं. 
गांव में रहने वाले रघुवीर सिंह बताते हैं कि सभी जट्ट बासमती चावल घरों में भर लेते हैं और बाद में बेचते हैं. 
वह शान से कहते हैं कि इस गांव में कोई जट्ट बैंक का डिफॉल्टर नहीं है. गांव के नज़दीक जल भराव रोकने के लिए नाला बना है. 
ये नाला, खेतों में खड़ी गेहूं की फसल और घरों में भरी बासमती चावल की बोरियां बताती हैं कि इस गांव में हरित क्रांति अभी तक कामयाब है. 
गांव में बड़े-बड़े घर पचास साल से पुराने नहीं लगते. पक्की गलियों की चर्चा में स्थानीय विधायक सुखबीर सिंह बादल का नाम आ ही जाता है. 
घरों के बाहर की कोई दीवार रंगदार नहीं है और ना ही किसी पर पलस्तर हुआ है. 
82 साल के अवतार सिंह गिल बताते हैं, "यह गांव पहले कच्चा था." इसके साथ ही समझ में आता है कि पक्के घर कच्चों जैसे क्यों दिखते हैं. 
गांव के एक तरफ जाते हुए गलियां तंग हो जाती हैं और घर छोटे हो जाते हैं. इन घरों के बाहर कुछ मर्द बैठे हैं. 
जब पत्रकारों को गांव दिखाते हुए दीदार सिंह यहां पहुंचते हैं तो यह मर्द खड़े होकर 'सत श्री अकाल' कहते हैं. 
इन्हीं घरों के बाहर बल्ला लिए तीन-चार लड़कों के साथ जगदीप सिंह खड़े हैं. जगदीप के पिताजी पेंटर हैं और मां घर संभालती हैं. वह खुद क्या करते हैं? 
इसके जवाब में वो कहते हैं, "जी मैं चंड़ीगढ़ में सिक्योरिटी गार्ड की नौकरी करता हूं और क्रिकेट खेलता हूं."
शुभमन के फूफा बब्बू संधु कहते हैं कि अगर शुभमन इस पिछड़े हुए गांव में रहते तो उनको इतना बड़ा मौका कभी नहीं मिल सकता था. शुभमन ने साबित कर दिया है कि क़ाबिलियत को दिखाने के लिए अगर मौका ना मिले तो ये बेमानी है. 
इस बात से शुभमन सहमत हो सकता है लेकिन जगदीप के असहमत होने की कोई गुंजाइश नहीं है.          


<|endoftext|>

गुरुवार की दोपहर के बाद अचानक से सोशल मीडिया में एम एस धोनी के संन्यास को लेकर अटकलों का दौर शुरू हो गया. 
मीडिया में इस तरह की ख़बरें आ रही हैं कि एमएस धोनी गुरुवार की शाम में इस बाबत एक प्रेस कांफ्रेंस कर सकते हैं. 
हालांकि धोनी के सन्यास की अटकलों की सबसे बड़ी वजह टीम इंडिया के मौजूदा कप्तान विराट कोहली का एक ट्वीट है. 
विराट कोहली ने गुरुवार को एक फोटो शेयर करते हुए लिखा है, "मैं ये मैच कभी नहीं भूल सकता. वो विशेष रात थी. इस आदमी ने मुझे फ़िटनेस टेस्ट की तरह भगाया था."
दरअसल कोहली इस तस्वीर में धोनी के सजदे में झुके नज़र आए हैं और यह तस्वीर 2016 के वर्ल्ड टी-20 मुक़ाबले में ऑस्ट्रेलिया के ख़िलाफ़ भारत की शानदार जीत की है. इस मुक़ाबले में भारत ने धोनी-कोहली के सिंगल्स और डबल्स की बदौलत 161 रनों का मुश्किल लक्ष्य हासिल किया था. 
कोहली के इस ट्वीट के बाद सोशल मीडिया में इस बात की अफ़वाह तेज़ी से फैली है कि एमएस धोनी अपने संन्यास की घोषणा कर सकते हैं.
हालांकि एमएस धोनी की पत्नी साक्षी सिंह धोनी ने कुछ ही देर बाद ट्वीट करते हुए इसे अफ़वाह बता दिया. 


<|endoftext|>

क्रिकेट ऑस्ट्रेलिया के यूट्यूब चैनल पर 29 मार्च 2018 को पोस्ट किए गए इस वीडियो में कई बार स्टीव स्मिथ का गला भर आया, आंसू बाहर तक आ गए और बोलना मुश्किल होता गया. लेकिन जैसे-तैसे उन्होंने ख़ुद को संभाला.
दक्षिण अफ़्रीका में ऑस्ट्रेलिया की टीम जब बॉल से छेड़छाड़ करते पकड़ी गई तो वो स्मिथ की कप्तानी में ही खेल रही थी. कप्तानी गई, साल भर खेलने पर पाबंदी लगी और कई हलकों में ये मान लिया गया कि दुनिया के सबसे शानदार बल्लेबाज़ों में से एक स्मिथ का करियर अब निपट गया. लेकिन ऐसा हुआ नहीं. 
इस वीडियो को देखने के बाद अपनी कल्पनाशक्ति को डेढ़ साल आगे फ़ास्ट फ़ॉरवर्ड कीजिए और फिर स्टीव स्मिथ के बारे में सोचिए.
इन दिनों वो इंग्लैंड में इंग्लैंड के गेंदबाज़ों को पानी पिलाने में लगे हैं. एशेज टेस्ट सिरीज़ के तीन मैचों की पांच पारियों में वो अब तक 671 रन बटोर चुके हैं. 
एक दोहरा शतक, दो शतक और दो अर्धशतक, औसत 134.20 की. चोट की वजह से एक मैच में वो बाहर बैठे, वरना रनों का अंबार और ऊंचा होता. सिरीज़ का पांचवां मैच गुरुवार से शुरू हो रहा है.
स्टीव से जुड़ी एक ख़बर ने भारतीयों का ध्यान ख़ास तौर से खींचा. हाल में अपडेट हुई ICC टेस्ट रैंकिंग में स्मिथ, भारतीय टीम के कप्तान विराट कोहली से 34 अंक आगे निकल गए हैं. स्मिथ 937 पर पहुंच गए हैं जबकि कोहली 903 पर खड़े हैं.
तो क्या इस रैंकिंग में पहले और दूसरे पायदान पर खड़े इन दो शानदार बल्लेबाज़ों के बीच किसी तरह की कोई तुलना हो सकती है? किसी भी जानकार से पूछ लीजिए, कहेगा नहीं. दो बल्लेबाज़ों के बीच तुलना बेमानी हैं. दोनों शानदार हैं. लेकिन ज़रा देर कुरेदने पर जवाब थोड़ा बदलने लगता है और पलड़ा स्मिथ की ओर झुकने लगता है.
जाने-माने क्रिकेट जानकार अयाज़ मेमन कहते हैं, ''अगर आप विराट की बात करें तो साल 2014 के बाद उनका प्रदर्शन शानदार रहा है. लेकिन जहां तक स्टीव स्मिथ का सवाल है तो वो बैटिंग जीनियस है. तकनीकी तौर पर देखें तो स्मिथ के बल्लेबाज़ी स्टाइल में कुछ भी परंपरागत जैसा नहीं दिखता.''
''स्मिथ जैसी तकनीक किसी दूसरे बल्लेबाज़ के पास नहीं है. कोचिंग मैनुअल की बात कीजिए या किसी कोच से पूछ लीजिए, आपको कोई भी इस तरह की टेक्नीक अपनाने की सलाह नहीं देगा. स्मिथ की ख़ास बात है उनका फोकस और बॉल को बहुत जल्द पहचान जाने की उनकी क्षमता.''
मेमन के मुताबिक, ''डॉन ब्रैडमैन के बारे में कहा जाता है कि गेंद पिच पर पड़ते ही वो उसकी लाइन-लेंथ भांप जाते थे, कुछ इसी तरह का मामला स्मिथ के साथ है. उनका स्टाइल देखने में भले अच्छा ना लगे लेकिन असरदार ज़रूर है.''
जिन ब्रैडमैन के साथ स्मिथ के नाम का ज़िक्र किया, उनका एक रिकॉर्ड इन्हीं की वजह से ख़तरे में दिख रहा है. साल 1930 की एशेज़ सिरीज़ में ब्रैडमैन ने 974 रन बनाए थे, जो टेस्ट सिरीज़ में किसी भी क्रिकेटर का सबसे अधिक स्कोर है. अगर स्मिथ गुरुवार से शुरू हो रहे ओवल टेस्ट की दोनों पारियों में मिलाकर 304 रन बना लेते हैं तो ये 89 साल पुराना कीर्तिमान ध्वस्त हो जाएगा.
अगर और नंबरों पर गौर करें तो स्मिथ, कोहली से वहां भी आगे निकलते दिखते हैं. 2010 से अब तक उन्होंने कुल 67 टेस्ट मैच खेले हैं, जिनमें 64.81 की औसत से कुल 6870 रन बनाए हैं. इनमें 26 शानदार शतक और 26 अर्धशतक शामिल हैं.
दूसरी तरफ़ कोहली ने 2011 से अब तक 79 मैचों में 6749 रन बनाए हैं. औसत स्मिथ से काफ़ी पीछे 53.14 है. उन्होंने अब तक 25 शतक और 22 अर्धशतक लगाए हैं. और स्मिथ की तारीफ़ इसलिए भी करनी होगी क्योंकि बॉल टैम्परिंग की वजह से वो साल भर से ज़्यादा समय मैदान से बाहर भी बैठे हैं.
स्मिथ को दुनिया ने रोते हुए देखा है और अब रन ठोंकते हुए देख रही है. विदेशी मैदानों पर जब वो रन मशीन की तरह खेलकर बार-बार बल्ला उठाते हैं तो कई दर्शक उन्हें हूट करते हैं. इस हूटिंग को दरकिनार कर वो फिर अगली गेंद पर रन बटोरने की तैयारी में जुट जाते हैं.
तो क्या स्मिथ और कोहली के बीच क्रिकेट के नंबरों के अलावा मानसिक रूप से मज़बूती का भी कोई मुकाबला हो सकता है? 
वरिष्ठ खेल पत्रकार धर्मेंद्र पंत का कहना है, ''विराट कोहली क्रिकेट के तीनों प्रारूपों में अच्छे हैं, जबकि स्टीव स्मिथ टेस्ट क्रिकेट में शानदार हैं. ख़ास तौर से उनकी वापसी ने ये दिखा दिया है कि वो किस तरह के खिलाड़ी हैं.''
पंत के मुताबिक कोहली तीनों फॉर्मेट में अच्छा खेलते हैं. किसी भी मैदान पर, किन्हीं भी हालात में वो खेलने के लिए तैयार रहते हैं. लेकिन साथ ही साथ ये कहना भी सही होगा कि स्मिथ ने जिस तरह वापसी की है, वो लाजवाब है.
उन्होंने कहा, ''दो दौर में हमने स्मिथ के दो चेहरे देखे हैं. एक वो समय, जब वो ख़ुद पर काबू नहीं रख पाए और बॉल टैम्परिंग जैसे शर्मनाक काम में जुट गए और दूसरा वो जो मैदान के बीचोंबीच खड़े होकर हूटिंग का सामना कर रहा है, लेकिन उसे कोई परवाह नहीं है.''
पंत का कहना है कि क्रिकेट कौशल या तकनीक की बात करें तो वो स्मिथ के पास पहले से थी लेकिन बीते एक साल में जो मानसिक मज़बूती या ताक़त उन्होंने हासिल की है, वो कोहली या दुनिया के किसी भी दूसरे बल्लेबाज़ से आगे पहुंच गए हैं. 
एक साल का फ़ासला कितना अंतर पैदा कर सकता है, ये स्मिथ का उदाहरण दिखाता है. साल 2018 में उन्होंने चार मैचों की सात पारियों में महज़ 225 रन बनाए थे और औसत था 32.14 का. इस साल उन्होंने तीन मैचों की पांच पारियों में 134 से ज़्यादा की औसत से 671 रन बनाकर एशेज़ का नक्शा बदल डाला है. 
मेमन का कहना है कि डेढ़ साल पहले स्मिथ का ढलान से गिरना और इस साल गिरकर उठना चौंकाने वाला है. उन्होंने कहा, ''वो सिर्फ़ खिलाड़ी नहीं थे. वो दुनिया की बड़ी टीमों में से एक ऑस्ट्रेलिया के कप्तान भी थे, जो बड़ी बात है. लेकिन कप्तानी जाना और फिर बैन होना, कई खिलाड़ी ऐसे एपिसोड के बाद वापसी नहीं कर पाते.''
उन्होंने कहा, ''मुझे याद है कि ब्रैडमैन ने एक टेस्ट सिरीज़ में 900 से ज़्यादा रन बनाए थे, फिर विव रिचर्ड्स ने 1976 की सिरीज़ में 800 से ज़्यादा रन किए और अब स्मिथ तीन मैचों में 600 का आंकड़ा पार कर चुके हैं, जो हैरत में डालता है.''
लेकिन मेमन अभी स्मिथ और कोहली की तुलना से बचना चाहते हैं. उन्होंने कहा, ''देखिए, इन दोनों बल्लेबाज़ों में बेहतर कौन है, ये उनके करियर के अंत में बताया जा सकता है. दो साल या तीन साल की अवधि के बारे में बात की जा सकती है.''
मेमन ने कहा, ''इन दिनों दुनिया में चार बल्लेबाज़ों की बात होती है. स्टीम स्मिथ, विराट कोहली, जो रूट और केन विलियमसन. लेकिन जब हम हाई स्कोर या बड़े रनों की बात करते हैं तो स्मिथ फिलहाल बीस मालूम होते हैं.''
''स्मिथ 30 साल के हैं और आगे पांच-सात साल क्रिकेट खेलेंगे तो ये आंकड़े मज़बूत हो सकते हैं. लेकिन अगर आप तीनों फ़ॉर्मेट देखेंगे तो कोहली को नज़रअंदाज़ नहीं कर पाएंगे. तो हर खिलाड़ी के दौर में उतार-चढ़ाव आते रहते हैं. लेकिन सेंचुरी बनाने की बात करें तो इस मामले में स्मिथ और कोहली आगे दिखेंगे.''
मेमन के मुताबिक, ''67 मैचों में वो 26 शतक लगा चुके हैं और उनका औसत 65 का आंकड़ा छू रहा है, ये साबित करता है कि स्मिथ कोई आम बल्लेबाज़ नहीं बल्कि जीनियस हैं.''


<|endoftext|>

अफ़ग़ानिस्तान की नज़रें अपने से कहीं ताक़तवर मानी जाने वाली टीम के ख़िलाफ़ पहली टेस्ट जीत हासिल करने पर टिकी थीं वहीं दूसरी ओर मेजबान बांग्लादेशी टीम की कोशिश किसी तरह मैच ड्रॉ करा लेने की थी. अफ़ग़ानिस्तान को जीत के लिए चार विकेट चाहिए थे वहीं दूसरी ओर बांग्लादेश का सारा दारोमदार टीम के कप्तान और अनुभवी खिलाड़ी साकिब अल हसन के बल्ले पर था.   
लेकिन दिन की शुरुआत चटगांव में बारिश से हुई और पहले सत्र में कोई खेल नहीं हो पाया. लंच के बाद खेल शुरू हुआ और कुछ ही देर में बरसात होने लगी और खेल बाधित हो गया. समय से पहले चाय का ब्रेक लेना पड़ा. आख़िर में बरसात थमी लेकिन आसमान में घने बादल थे और रोशनी तेज़ी से कम होती जा रही थी.  
उस वक्त ऐसा लगने लगा था कि अफ़ग़ानिस्तान और ऐतिहासिक जीत के बीच में बरसात खड़ी हो चुकी है. लेकिन अंपायरों ने आख़िरकार खेल शुरू कराने का फ़ैसला लिया, यह तय हुआ कि अधिकतम 18 ओवरों का खेल संभव हो पाएगा.  
अफ़ग़ानिस्तान के ज़हीर ख़ान ने साकिब अल हसन को जल्दी ही पवेलियन भेज दिया, यह बांग्लादेश की उम्मीदों के लिए बड़ा झटका था. वहीं दूसरी ओर अफ़ग़ानिस्तानी टीम के हौसले बुलंद हो गए.  
इसके बाद टीम के कप्तान और स्टार गेंदबाज़ राशिद ख़ान ने बांग्लादेशी पारी को समेटने में देर नहीं लगाई. बांग्लादेश के चार विकेट 16 ओवर के खेल में ही गिर गए. कप्तान के तौर पर अपने पहले ही टेस्ट मैच में राशिद ख़ान ने 11 विकेट चटकाए. कप्तान के तौर पर पहले टेस्ट मैच में 10 से ज़्यादा विकेट और हॉफ़ सेंचुरी लगाने वाले वे दुनिया के पहले क्रिकेटर बन गए हैं.   
इस टेस्ट मैच में अफ़ग़ानिस्तान ने टॉस जीतने के बाद पहले बल्लेबाज़ी का फ़ैसला लिया. पहली पारी में रहमत शाह के शानदार शतक की बदौलत अफ़ग़ानिस्तान  ने 342 रन बनाए. इसके जवाब में बांग्लादेश की पहली पारी महज 205 रनों पर सिमट गई. राशिद ने पहली पारी में पांच विकेट लिए. पहली पारी में 137 रन की बढ़त लेने के बाद अफ़ग़ानिस्तान ने अपनी दूसरी पारी में  260  रन बनाए. युवा बल्लेबाज इब्राहिम जादरान ने विकेट पर टिकते हुए  87 रनों की पारी खेली. 
मेजबान टीम को जीत के लिए चौथी पारी में 398 रन बनाए थे. इस विशाल चुनौती के सामने बांग्लादेशी टीम महज 173 रनों पर सिमट गई. राशिद ख़ान ने दूसरी पारी में छह विकेट चटकाए.  
अफ़ग़ानिस्तान की क्रिकेट टीम की ये उपलब्धि इसलिए भी बेमिसाल है क्योंकि टीम के ज़्यादातर खिलाड़ियों का बचपन शरणार्थी शिविरों में गुजरा है.  
किसी भी रिफ्यूजी कैंप में रहना आसान नहीं होता, आपको कई तरह की पाबंदियों में रहना होता है और हर दिन के भोजन के लिए संघर्ष करना होता है. कैंपों में रहने वाले हर दिन इससे बाहर निकलने की प्रार्थना करते हैं.  
अफ़ग़ानिस्तान के ज़्यादातर क्रिकेटर इन्हीं रिफ्यूजी कैंपों से निकले हैं. इन कैंपों से निकलकर अफ़ग़ानिस्तान के क्रिकेटर वर्ल्ड कप तक पहुंचे हैं. वैसे क्रिकेट का खेल अफ़ग़ानिस्तान के लिए कोई नया खेल नहीं है.  
ऐतिहासिक रिकॉर्ड के मुताबिक ब्रिटेश सैनिक अफ़ग़ानिस्तान में 1839 में क्रिकेट खेला करते थे. लेकिन ब्रिटेन के दूसरे उपनिवेशों के उलट क्रिकेट अफ़ग़ानिस्तान में अपनी जड़ें मजबूत नहीं कर पाया.  
अगर आप युद्ध में घायल हो गए हों, किसी तरह जान बची हो, भूख और गरीबी की चपेट में हों तब तो रिफ्यूजी कैंप में थोड़ी मदद मिल सकती है लेकिन जहां रोजाना अस्तित्व का संकट हो, वहां के लड़के क्रिकेट के बारे में कैसे सोच पाएंगे ?  ये असंभव ज़रूर दिखता है लेकिन नामुमकिन नहीं है क्योंकि अफ़ग़ानिस्तान की मौजूदा क्रिकेट टीम के अधिकांश खिलाड़ियों ने यह कर दिखाया है.  
अफ़ग़ानिस्तान एशिया के पश्चिमी और दक्षिणी हिस्से के बीचोंबीच स्थित है. कोल्ड वार के दौरान अमरीका और रूस, दोनों की नजरें अफ़ग़ानिस्तान पर थीं. 1979 में सोवियत संघ ने अफगानिस्तान पर कब्जा करने की कोशिश भी की. 
अफ़ग़ानिस्तान ने रूस की आक्रामकता का पुरजोर विरोध किया. दोनों देशों के बीच 10 साल तक संघर्ष चला. इस दौरान सोवियत संघ के विरोधी अमरीका ने अफ़ग़ानिस्तान के कबिलायाई लोगों की मदद की. जब सोवियत संघ को पता चल गया कि अफ़ग़ानिस्तान का जीतना संभव नहीं होगा तब जाकर  1989  में उसने अपनी सेना को वापस बुला लिया. यह वह दौर था जब अफ़ग़ानिस्तान में अमरीका की भी दिलचस्पी कम होने लगी थी.   
अमरीका और सोवियत संघ की दिलचस्पी अफ़ग़ानिस्तान में नहीं रही, ऐसे में वहां कोई सक्षम सरकार बनने से पहले कट्टरपंथी जमात ने पूरे देश पर कब्जा कर लिया. 1996 से 2001 के बीच में अफ़ग़ानिस्तान पर तालिबानियों का शासन रहा. 
अफ़ग़ानिस्तान कट्टरपंथियों का ठिकाना बनाता गया. सितंबर, 2011 में अमरीकी वर्ल्ड ट्रेड टॉवर पर हुए चरमपंथी हमले के बाद स्थिति बदल गई. इस हमले का बदला लेने के लिए अमरीका ने नेटो देशों की सेना के साथ अफ़ग़ानिस्तान पर हमला कर दिया और तालिबान को सत्ता से बाहर का रास्ता दिखाया. 2014 के बाद से अमरीका ने अफ़ग़ानिस्तान में तैनात अपने सैनिकों को वापस बुलाना शुरू किया.  
युद्ध और तालिबानी शासन के दौरान, अफ़ग़ानिस्तान के हज़ारों लोगों को पाकिस्तान में शरण लेनी पड़ी वहीं कुछ लोगों को सीमा के दूसरी तरफ़ बने रिफ्यूजी कैंपों में शरुण मिली. यह उनकी ज़िंदगी बन चुकी थी. 
इसी तरह पाकिस्तान स्थित रिफ्यूजी कैंप में अफ़ग़ानिस्तान के युवा ताज मलिक ने अफ़ग़ान क्रिकेट क्लब की शुरुआत की. यह एक तरह की शुरुआत थी, जिसने आगे चलकर अफ़ग़ान क्रिकेट टीम का रूप लिया. 
1990 के दशक में अफगानिस्तान में तालिबान का शासन था. तालिबानियों के एजेंडे में कभी खेल-कूद नहीं था. क्रिकेट के खेल में खिलाड़ियों का कोई शारीरिक संपर्क नहीं होता है और इसकी ड्रेस, तालिबानी ड्रेस कोड से काफ़ी मिलती जुलती है (मतलब फुल ट्राउज़र एवं टीशर्ट) लिहाजा इस खेल को देश के अंदर खेलने की अनुमति मिल गई. इसके बाद ही 1995 में अला दाद नूर ने अफ़ग़ान क्रिकेट संघ की शुरुआत की थी.   
यह केवल शुरुआत भर थी. अफ़ग़ानिस्तान क्रिकेट संघ को इंटरनेशनल क्रिकेट काउंसिल यानी आईसीसी से संबंद्धता मिलने के लिए छह साल का इंतज़ार करना पड़ा था, आईसीसी के प्रावधानों के मुताबिक कम से कम तीसरे लेवल पर पहुंचने के बाद ही टीम को संबंद्धता दी जाती है. 
उधर पाकिस्तानी रिफ्यूजी कैंप में ताज मलिक को एक ओर अपनी आजीविका के लिए रोजाना संघर्ष करना पड़ रहा था वहीं दूसरी ओर उनके कंधों पर टीम को कोचिंग देने की ज़िम्मेदारी भी थी. अफ़ग़ानिस्तान के क्रिकेटरों में अपनी मजदूरी के साथ साथ क्रिकेट खेलना जारी रखा. इन खिलाड़ियों के पास ना तो अभ्यास की सुविधाएं थीं और ना ही प्रतियोगिताओं में हिस्सा लेने की सुविधा. लेकिन इन खिलाड़ियों में जन्मजात टैलेंट था और उन्होंने अपनी कड़ी मेहनत से टैलेंट को निखारा भी. 
दुनिया भर की कई देश आईसीसी से संबंद्ध टीम के तौर पर क्रिकेट खेलते हैं. उन्हें प्रतियोगिताओं में खेलने का मौका मिलता है. इन टीमों के साथ खेलना इतना आसान नहीं होता लेकिन अफ़ग़ानिस्तान ने अपना संघर्ष जारी रखा. 2008 में अफ़ग़ानिस्तान टीम का चयन वर्ल्ड क्रिकेट लीग के डिविजन 5 में खेलने के लिए हुआ. 
अगले ही साल, उन्हें  2011  वर्ल्ड कप में हिस्सा लेने के लिए दावेदारी करने का मौका मिल गया. हालांकि कनाडा के ख़िलाफ़ पात्रता मैच हार जाने के चलते उन्हें  2011  के वर्ल्ड कप में हिस्सा लेने का मौका नहीं मिल पाया. लेकिन अफ़ग़ानिस्तान के लगातार अच्छे प्रदर्शन के चलते आईसीसी ने टीम को वनडे खेलने की पात्रता दे दी. 
2010 में टीम ने वर्ल्ड ट्वेंटी-20 में खेलने की पात्रता हासिल कर ली. टीम इस टूर्नामेंट के शुरुआती दौर से आगे नहीं बढ़ पाई थी लेकिन कुछ खिलाड़ियों के प्रदर्शन पर दुनिया भर की नज़रें गईं थीं. 
क्रिकेट को बढ़ावा देने के लिए आईसीसी अपने नए सदस्य देशों को पैसा भी मुहैया कराती है. अफ़ग़ानिस्तान ने इन पैसों का पॉजिटिव ढंग से इस्तेमाल शुरू कर दिया था. 
2013 में आईसीसी ने अफगानिस्तान का दर्जा बढ़ाकर उसे एसोसिएट सदस्य बना दिया. पाकिस्तान क्रिकेट बोर्ड ने अफगानिस्तान के साथ एक समझौता किया, जिसके तहत वह अफ़ग़ानिस्तान में ट्रेनिंग कैंप, अंपायरिंग और पिच क्यूरेट करने के लिए कैंप लागाने के साथ साथ प्रतिभाओं की तलाश के लिए कार्यक्रम चलाने के लिए तैयार था. 
दो साल के अंदर, 2015 में अफ़ग़ानिस्तान को वर्ल्ड कप टूर्नामेंट में हिस्सा लेने की पात्रता मिल गई. यह पहला मौका था जब अफ़ग़ानिस्तान के खिलाड़ियों को दुनिया की बड़ी क्रिकेट टीमों के सामने खेलने का मौका मिला था. 
शुरुआती चरण के छह मैचों में टीम पांच मैच हार गई. हालांकि टीम को स्कॉटलैंड को हराने में कामयाबी मिली. इसे औसत प्रदर्शन ही माना जाएगा लेकिन महज 20 साल पहले जिस देश में क्रिकेट की शुरुआत हुई हो उस टीम का क्रिकेट के सबसे बड़े टूर्नामेंट में हिस्सा लेना भी बड़ी उपलब्धि से कम नहीं है. 
अफ़ग़ानिस्तान टीम का प्रदर्शन लगातार बेहतर रहा, इसे देखते हुए 22 जून, 2017 को आईसीसी ने उसे टेस्ट खेलने की पात्रता भी दे दी. पिछले साल 14 से 18 जून के बीच बेंगलुरु में अफ़ग़ानिस्तान ने भारत के ख़िलाफ़ अपना पहला टेस्ट मैच खेला था. अफ़ग़ानिस्तान महज दो दिनों के अंदर यह टेस्ट पारी और 262 रनों से हार गया था.  लेकिन उसके बाद टीम ने दो टेस्ट मैचों में शानदार जीत हासिल की है.
सुरक्षा कारणों के अलावा आईसीसी के स्तर वाले स्टेडियम मौजूद नहीं होने के चलते अफ़ग़ानिस्तान को अपनी मेजबानी वाले मैचों का आयोजन किसी तीसरे देश में कराना पड़ रहा है. अपने घरेलू मैदान में खेलने का महत्वपूर्ण फ़ायदा हर टीम को होता है. मेजबान टीम अपने हिसाब से पिच बना सकती है. अमूमन विपक्षी टीमों की कमजोरियों को देखते हुए पिचें तैयार की जाती हैं ताकि घरेलू टीम को फायदा हो.  
अपने मैदानों पर खेलने से घरेलू दर्शकों का सपोर्ट भी मिलता है. स्टेडियम भरे हुए होते हैं. मेजबान क्रिकेट बोर्ड को टिकट बेचने से आर्थिक फायदा भी होता है. लेकिन अफ़ग़ानिस्तान को अभी तक यह सब फ़ायदा नहीं हुआ है, क्योंकि उसने तीसरे देश में मैचों की मेजबानी की है. 
शुरुआती दौर में, अफ़ग़ानिस्तान की टीम को श्रीलंका के दांबुला के रणगिरी इंटरनेशनल स्टेडियम में खेलने का मौका मिला. इसके बाद शारजाह में स्पिन की मदद वाली पिच को देखते हुए टीम ने कुछ मैचों का आयोजन वहां किया लेकिन यह भी अस्थायी ही रहा. 
इसके बाद अफ़ग़ानिस्तान क्रिकेट बोर्ड और भारतीय क्रिकेट बोर्ड के बीच समझौता हुआ जिसके तहत बीसीसीआई अफ़ग़ानिस्तानी क्रिकेट टीम को मैच और अभ्यास के लिए स्टेडियम मुहैया कराती है. 
अफ़ग़ानिस्तान की क्रिकेट टीम ने पहले ग्रेटर नोएडा के शहीद विजय सिंह पथिक स्पोर्ट्स कांप्लैक्स में खेलना शुरू किया था. यहां की बेहतरीन सुविधाओं को देखते हुए अफ़ग़ानिस्तान क्रिकेट बोर्ड ने इसे अपना घरेलू मैदान घोषित कर दिया था. 
2017 में अफ़ग़ानिस्तान क्रिकेट बोर्ड ने इसी मैदान पर आयरलैंड के साथ पांच मैचों की सिरीज़ का आयोजन किया था. इसी मैदान पर अफ़ग़ानिस्तान ने नामीबिया के साथ कुछ अभ्यास मैच भी खेले लेकिन यह सिलसिला लंबा नहीं चल पाया. बीसीसीआई ने इस मैदान पर प्राइवेट लीग के आयोजन का हवाला देते हुए उनसे यह मैदान ले लिया. इसके बाद अफ़ग़ानिस्तान बोर्ड के सामने फिर से अपने लिए घरेलू मैदान की तलाश की चुनौती थी. 
ये तलाश देहरादून के राजीव गांधी इंटरनेशनल क्रिकेट स्टेडियम पर जाकर पूरी हुई है, अब यह मैदान टीम का घरेलू मैदान है. हालांकि कई प्रशंसकों को इस मैदान के बारे में जानकारी नहीं है क्योंकि यह एक नया स्टेडियम है. देहरादून के शांत इलाक़े से अफ़ग़ानिस्तान की टीम ने अंतरराष्ट्रीय क्रिकेट में पूर्ण दर्जा वाला सफ़र शुरू किया है. देहरादून कभी अपने आवासीय स्कूलों के लिए मशहूर रहा है, लेकिन अब यह अफ़ग़ानिस्तान क्रिकेट टीम का भी ठिकाना बन चुका है.  
इस स्टेडियम में अफ़ग़ानिस्तान की टीम बांग्लादेश और आयरलैंड के खिलाफ सिरीज़ खेल चुकी है. टीम को अपने देश के समर्थकों के सामने खेलने का मौका नहीं मिल रहा है लेकिन वे उपलब्ध विकल्पों पॉजिटिव नजरिए से अपना बेहतरीन प्रदर्शन दे रहा हैं. 
अफ़ग़ानिस्तान के ढेरों लोगों को प्रवासियों जैसी ज़िंदगी बितानी पड़ी है और कमोबेश यही हाल अफ़ग़ानिस्तानी क्रिकेट टीम का भी है. उनका सफर श्रीलंका के दांबुला क्रिकेट स्टेडियम से शुरू होकर अब भारत के देहरादून तक पहुंचा है. अगर उनके अपने देश में हालात बेहतर होते हैं और वहां इंटरनेशनल क्रिकेट मैचों का आयोजन शुरू होता है तब जाकर अफ़ग़ानिस्तान क्रिकेट को एक ठिकाने से दूसरे ठिकाने तक पहुंचने का सफ़र पूरा होगा.    


<|endoftext|>

इनमें श्रीलंका की टी-20 टीम के कप्तान लसिथ मलिंगा और वन-डे टीम के कप्तान डिमुथ करुणारत्ने भी शामिल हैं.
मार्च 2009 में लाहौर में एक टेस्ट मैच के दौरान श्रीलंका टीम की बस पर हुए चरमपंथी हमले के बाद कई देशों की टीमों ने पाकिस्तान में खेलने से मना कर दिया है.
श्रीलंका क्रिकेट बोर्ड ने बताया कि खिलाड़ियों को सुरक्षा के इंतज़ामों के बारे में बताते हुए कहा गया था कि पाकिस्तान के दौरे पर जाने या ना जाने का फ़ैसला खिलाड़ियों पर ही छोड़ दिया गया था.
बोर्ड ने बताया कि इसके बाद 10 खिलाड़ियों ने नहीं जाने का फ़ैसला किया.
27 सितंबर से शुरू होने वाले दौरे में श्रीलंकाई टीम को पाकिस्तान में तीन वन-डे और तीन टी-20 मैच खेलना था.
ये दौरा क्रिकेट मेज़बानी में अलग-थलग पड़े पाकिस्तान के लिए बड़ा अहम बताया जा रहा है.
वैसे 2009 के हमले के बाद श्रीलंका की टीम एक बार और पाकिस्तान जा चुकी है.
2017 में अक्तूबर में श्रीलंका ने लाहौर में एक टी-20 मैच खेला था.
मगर उस मैच में टीम की कप्तानी कर रहे थिसारा परेरा ने इस दफ़ा पाकिस्तान जाने से इनकार कर दिया है.
श्रीलंका को पाकिस्तान के साथ दो टेस्ट मैच भी खेलना है मगर उसकी तारीख़ और जगह का एलान अभी नहीं किया गया है.
हालाँकि श्रीलंका के खेल मंत्री हरिन फ़र्नांडो ने पाकिस्तान में टेस्ट मैच नहीं खेलना चाहिए और अगर खेलना है तो संयुक्त अरब अमीरात में खेलना चाहिए जहाँ पाकिस्तान कई टेस्ट सिरीज़ खेल चुका है.
ये भी पढ़ेंः
लाहौर हमले से जुड़े हो सकते हैं तार
'श्रीलंकाई टीम पर नहीं, क्रिकेट पर हमला'


<|endoftext|>

यह पहली दफ़ा है जब अफ़ग़ानिस्तान ने किसी बड़ी टीम को मैदान में शिकस्त दी है.
टेस्ट मैच में यह टीम की दूसरी जीत है.
इससे पहले उसने आयरलैंड के ख़िलाफ़ जीत दर्ज की थी.  
टीम के कैप्टन राशिद खान को प्लेयर ऑफ द मैच चुना गया. उन्होंने अंतिम ओवर में बांग्लादेश के 11वें खिलाड़ी को आउट किया. 
अफ़ग़ानिस्तान टीम की इस जीत को लंबे वक़्त तक याद रखा जाएगा.
अफ़ग़ानिस्तान ने कुल 342 रन बनाए, वहीं बांग्लादेश की टीम 260 रन ही बना पाई.
कप्तान राशिद ने मैच में कुल 11 विकेट लिए.
टेस्ट मैच के इतिहास में राशिद ख़ान सबसे युवा कप्तान बन गए हैं, जिन्होंने टीम को जीत दिलाई है. राशिद ने 11 विकेट के अलावा पहली पारी में 51 रन बनाए थे.
अफ़ग़ानिस्तान ने पहली पारी में 342 और दूसरी पारी में 260 रन बनाए. शाकिब अल हसन की कप्तानी वाली बांग्लादेशी टीम पहली पारी में 205 और दूसरी पारी में 173 रन बना पाई.
अफ़ग़ानिस्तान ने तीन टैस्ट मैच खेले हैं , जिनमें से यह इसकी दूसरी जीत है. उसने अपना डेब्यू मैच भारत के ख़िलाफ़ खेला था, जिसमें टीम को हार का सामना करना पड़ा था.


<|endoftext|>

19वीं शताब्दी के अस्पताल संक्रमण फैलाने के केंद्र हुआ करते थे. इन अस्पतालों में बीमार और मर रहे लोगों को महज साधारण सुविधाएं मिलती थीं.  
उस दौर में घरों में इलाज कराना बेहतर विकल्प हुआ करता था. अस्पतालों में घरों में इलाज कराने की तुलना में तीन से पांच गुना ज्यादा मौतें हुआ करती थीं.
अस्पताल पेशाब, उल्टियों और अन्य अपशिष्टों के दुर्गंध से भरे होते थे. यह दुर्गंध इतनी ज्यादा हुआ करती थी कि अस्पताल के स्टॉफ नाक पर रूमाल दबा कर चला करते थे. 
डॉक्टर भी ना तो अपने हाथ धोते थे और ना ही अपने उपकरणों की सफाई किया करते थे. ऑपरेशन वाले कमरे और उसमें काम करने वाले सर्जन, एक समान गंदे हुआ करते थे. 
इन सबकी वजह से, अस्पतालों को मौत का घर कहा जाने लगा था. उस जमाने में लोग रोगाणु के बारे में कुछ नहीं जानते थे, बावजूद इसके एक शख्स ने संक्रमण को रोकने के लिए वैज्ञानिक तरीकों का इस्तेमाल किया था.
इग्नाज सेमेल्विस नामक हंगरी के एक डॉक्टर ने 1840 में वियना में हाथ धोने की व्यवस्था को लागू किया था, इसके चलते मैटरनिटी वार्ड में होने वाली मौतें कम हो गई थीं. 
यह एक अहम कोशिश थी लेकिन कामयाब नहीं हो पाई थी, क्योंकि डॉक्टर के सहयोगियों ने ही उनका साथ नहीं दिया था. लेकिन तब तक इग्नाज की पहचान नवजात बच्चों को जन्म देने वाली मांओं को बचाने वाले डॉक्टर की बन चुकी थी. 
सेमेल्विस तब वियना जनरल हॉस्पीटल में काम करते थे. उस हॉस्पीटल में भी दूसरे हॉस्पीटलों की तरह नियमित रूप से मरीजों की मौत होती थी. 
दुनिया को 19वीं शताब्दी में रोगाणुओं के बारे में पता नहीं था, तब डॉक्टर यह मानने को तैयार नहीं होते थे कि अस्पतालों की गंदगी की वजह से संक्रमण फैलता है. 
न्यूयार्क यूनिवर्सिटी में हिस्ट्री ऑफ मेडिसीन के एक्सपर्ट बैरन एच. लर्नर ने बीबीसी को बताया, "ऐसी दुनिया की कल्पना बेहद मुश्किल है जब हमलोग रोगाणु और बैक्टिरिया के अस्तित्व के बारे में कुछ भी नहीं जानते थे."
"19वीं शताब्दी के मध्य में, माना जाता था कि बीमारियां जहरीले वाष्प से फैलती हैं, जिसमें हानिकारक कण मौजूद होते हैं."
उस वक्त में नवजात बच्चों को जन्म देने वाली मांओं के संक्रमित होने का खतरा सबसे ज्यादा होता था, खासकर उन मांओं में जिनमें प्रसव के लिए चीरफाड़ करने की जरूरत होती थी. इसके चलते होने वाले जख्म, उन बैक्टिरियों के पसंदीदा ठिकाना हुआ करते थे जिन्हें डॉक्टर और सर्जन अपने साथ लेकर चलते थे. 
सेमेल्विस ने सबसे पहले वियना जनरल हॉस्पीटल के समान सुविधाओं वाले दो प्रसूति केंद्रों में होने वाली मौतों के अंतर को नोटिस किया था.
एक केंद्र में देखभाल की जिम्मेदारी पुरुष मेडिकल छात्रों के हवाले थी जबकि दूसरे केंद्र की जिम्मेदारी दाईयों के हवाले थी. जिस केंद्र की जिम्मेदारी पुरुष मेडिकल छात्रों के पास थी वहां 1847 में प्रति 1000 जन्म में 98.4 मौतें हुआ करती थीं जबकि दूसरे प्रसूति केंद्र में यह 1000 जन्म में केवल 36.2 था.  
इस अंसतुलन की वजह में यह कहा जाता था कि अपने मरीजों के साथ पुरुष मेडिकल छात्र कहीं ज्यादा रुखे ढंग से पेश आते थे.
पुरुष मेडिकल छात्रों के रुखे ढंग से देखभाल करने के चलते माना जाता था कि महिलाओं में बुखार आ जाता है, यूटेरस में इंफेक्शन हो जाता है, इस वजह से ही अस्पताल में नवजात बच्चों को जन्म देने वाली मांओं में होने वाली मौतों के लगभग सभी मामले सामने आ रहे थे.   
सेमेल्विस आधिकारिक स्पष्टीकरण से संतुष्ट नहीं हुए थे. इसी साल, उनके एक सहयोगी की मौत भी हुई थी. एक पोस्टमार्टम करने के दौरान सहयोगी के हाथ में कट लग गया था, जिसके चलते उनकी मौत हो गई थी. इस हादसे से सेमेल्विस को कुछ समझने का संकेत मिला. 
उस जमाने में शरीर के किसी हिस्से में कट लगाना, शारीरिक जोखिम के साथ जानलेवा भी होता था. 
शरीर के किसी हिस्से को चाकू से काटना, चाहे कितना ही बारीक क्यों ना हो, हमेशा के लिए खतरनाक हो सकता था, चाहे वो शरीर विज्ञान का अनुभवी चिकित्सक ही क्यों ना हो.  
उदाहरण के लिए चार्ल्स डार्विन के चाचा, जिनका नाम भी चार्ल्स डार्विन ही था, उनकी मौत 1778 में एक बच्चे के शरीर को चीर फाड़ करने के दौरान लगे जख्म के चलते हुई थी. 
वियना में अपने सहकर्मी की मौत के बाद, सेमेल्विस ने यह नोटिस किया कि उनके सहकर्मी में भी वही लक्षण पाए गए, थे जो प्रसव के दौरान महिलाओं में आने वाले बुखार में देखा गया था. 
इसके बाद उनके मन में यही सवाल उठा कि क्या शवों के साथ चीरफाड़ करने के दौरान संपर्क में आए शव के कणों को डॉक्टर प्रसूति कक्षों तक लेकर आते हैं? 
सेमेल्विस ने देखा कि मेडिकल छात्र पोस्टमार्टम वाले कमरे से निकलकर सीधे प्रसूति केंद्रों में जाते रहते हैं.  
उस वक्त में कोई भी डॉक्टर या कर्मचारी गलव्स नहीं पहनते थे, कोई दूसरा सुरक्षात्मक उपकरण नहीं था, ऐसे में शवों के साथ चीड़फाड़ करने के दौरान मेडिकल छात्रों के कपड़ों पर मांस के टुकड़े या फिर टिश्यू का चिपकना आम बात थी.
दाईयों को शव के साथ परीक्षण के नहीं करना होता था. क्या यही वो रहस्य की कुंजी थी जो सेमेल्विस को सता रही थी? 
तब रोगाणुओं के बारे में कोई समझ नहीं थी, ऐसे में अस्पतालों की गंदगी को दूर करने का रास्ता निकालना बेहद मुश्किल था. 
प्रसूति चिकित्सिक जेम्स वाई सिम्पसन (1811-1870) पहले ऐसे फीजिशियन थे जिन्होंने मनुष्यों पर क्लोरोफॉर्म के बेहोश करने वाले गुणों का प्रयोग किया था. 
उनका मानना था कि गंदगी के चलते फैलने वाले संक्रमण को अगर नियंत्रित नहीं किया जा सकता तो समय समय पर अस्पतालों को पूरी तरह से नष्ट करके नए सिरे से तैयार करना चाहिए. 
19वीं सदी के सबसे मशहूर सर्जन और द साइंस एंड आर्ट ऑफ सर्जरी (1853) के लेखक जॉन इरिक इरिक्सन ने इससे सहमति जताते हुए लिखा था, "एक बार जब अस्पताल पूरी तरह से दूषित रक्त वाले बैक्टिरियों से संक्रमित हो जाए तो उसे किसी तरह से भी स्वच्छ नहीं किया जा सकता. यह ठीक वैसी स्थिति होगी जैसी चींटियों के कब्जे वाली ढहती हुई दीवार को चींटियो से मुक्त कराना हो या फिर पुराने पनीर के टुकड़े में उत्पन्न कीड़ों से पनीर को स्वच्छ करना."
सेमेल्विस, ऐसे कठोर उपायों को आवश्यक नहीं मानते थे. हालांकि वे इस नतीजे तक पहुंच चुके थे कि शवों के संक्रमित कण ही प्रसूति वाली महिलाओं में बुखार की वजह हैं. उन्होंने अस्पताल में एक बेसिन लगवाया जहां क्लोरीन युक्त चूने का घोल रखा हुआ था. 
शवों के चीरफाड़ वाले कमरे से प्रसूति कक्ष में जाने वाले डॉक्टरों के लिए यह ज़रूरी था कि वे इस घोल से खुद को साफ कर लें, हाथों को धो ले.
1848 में मेडिकल छात्रों की देखभाल वाले वॉर्ड में 1000 प्रसूति में मौतों की संख्या घटकर 12.7 रह गई थी. 
बावजूद इसके सेमेल्विस अपने सहकर्मियों को यह नहीं समझा पाए कि प्रसूति के दौरान महिलाओं के बुखार का नाता शवों के चीरफाड़ के दौरान होने वाले दूषित संक्रमण से है. 
अपने ही तरीकों की जांच करने वाले लोग कई बार चीज़ों को ठीक ढंग से पेश नहीं करते थे, जिसके चलते परिणाम उत्साहवर्धक नहीं होते. 
बैरन एच लर्नर बताते हैं, "ध्यान दीजिए कि वे क्या कह रहे थे- भले वे इन्हीं शब्दों में नहीं कह रहे हों लेकिन वे वे यही कह रहे थे कि मेडकिल छात्र प्रसूति के लिए आ रही महिलाओं की हत्या कर रहे हैं, इसे स्वीकार करना बेहद मुश्किल था."
वास्तव में प्रसूति केंद्रों में संक्रमण रोकने के लिए प्रतिरोधी साबुनों का इस्तेमाल 1880 के दशक में शुरू हो पाया था.
इस विषय पर सेमेल्विस ने एक किताब लिखी, जिसकी कई नकारात्मक समीक्षाओं के बाद वे अपने आलोचकों पर भड़क गए. उन्होंने हाथ नहीं धोने वाले डॉक्टरों को हत्यारे के रूप में रेखांकित करना शुरू किया.
इसके बाद वियना हॉस्पीटल में सेमेल्विस का अनुबंध नहीं बढ़ाया गया और उन्हें अपने देश हंगरी लौटना पड़ा. 
हंगरी लौटने के बाद सेमेल्विस बुडापेस्ट के एक छोटे से अस्पताल में सेजेंट रोक्स हॉस्पीटल के प्रसूति वार्ड में अवैतिनक काम करने लगे. 
इस अस्पताल और बुडापेस्ट यूनिवर्सिटी के मैटरनिटी क्लिनिक (जहां वे बाद में पढ़ाने लगे थे) में प्रसूति के दौरान महिलाओं के बुखार से ग्रसित होने की संख्या बहुत ज्यादा थी, लेकिन सेमेल्विस ने इसे अपने दम पर खत्म कर दिया. 
लेकिन उनके सिद्धांत की आलोचना थमी नहीं और दूसरी ओर सहयोगी उनके तरीके को अपनाने को अनिच्छुक थे, इस बात को लेकर सेमेल्विस का गुस्सा भी बढ़ता जा रहा था. 
1861 आते आते उनका व्यवहार बहुत अनिश्चित हो गया और चार साल बाद उन्हें पागलखाने में भर्ती कराने की नौबत आ गई. उनका एक सहयोगी उन्हें नए मेडिकल इंस्टीट्यूट दिखाने के बहाने वियना के पागलखाने ले गया.
जब सेमेल्विस को महसूस हुआ कि वे पागलखाने में हैं तो उन्होंने वहां से निकलने की कोशिश की. इस कोशिश में वहां के सुरक्षागार्डों ने उन्होंने बुरी तरीके से पीटा और इसके बाद उन्हें जंजीरों में जकड़कर अंधेरी कोठरी में डाल दिया गया.
दो सप्ताह बाद, सेमेल्विस की मौत दाएं हाथ के जख्म में फैले संक्रमण से हो गई थी. वे महज 47 साल के थे. चिकित्सा विज्ञान में लुई पाश्चर, जोसेफ़ लिस्टर और रॉर्बट कोच जिस तरह का बदलाव लेकर आए उसमें सेमेल्विस कोई भूमिका नहीं निभा पाए. 
हालांकि सेमेल्विस के योगदान की चर्चा अब होती है- हाल के दिनों में हाथों की सफाई को मान्यता मिली है और अस्पतालों में संक्रमण रोकने का सबसे महत्वपूर्ण तरीका बन गया है हाथों को धोना, साफ सुथरा रखना.


<|endoftext|>

ये विषय पहली बार में हास्यास्पद लग सकता है लेकिन ये कोई छोटी बात नहीं है.
एक औसत व्यक्ति अपनी पूरी ज़िंदगी में छह महीने से ज़्यादा का वक़्त टॉयलेट में बिताता है और हर साल तक़रीबन 145 किलो मल त्याग करता है. इसका मतलब ये हुआ कि एक औसत व्यक्ति हर साल अपने शरीर के भार के दोगुना मल त्याग करता है.
उम्मीद है अब तक आपको ये समझ आ गया कि ये विषय हमारे लिए कितना महत्वपूर्ण है. आप जानते हैं कि टॉयलेट में बैठने का सही तरीक़ा क्या है.
ये बात तो तय है कि हममें से हर कोई टॉयलेट में ठीक से नहीं बैठता. 
20वीं सदी के मध्य में यूरोपीय डॉक्टरों की एक टीम अफ़्रीका के ग्रामीण इलाक़ों में काम कर रही थी. डॉक्टर ये देख कर हैरान थे कि वहां के स्थानीय लोगों को पाचन और पेट से जुड़ी तकलीफ़ें न के बराबर थीं.
दुनिया के अन्य कई विकासशील देशों में भी ऐसा ही पाया गया. डॉक्टरों ने पता लगाया कि ये सिर्फ़ खाने में अंतर की वजह से नहीं था बल्कि लोगों के टॉयलेट इस्तेमाल करने के तरीक़े और मल त्याग करते समय बैठने की पोज़िशन में अंतर की वजह से भी था.
पश्चिमी देशों में लोग जितनी बार टॉयलेट में जाते हैं, औसतन वो वहां 114-130 सेकेंड बिताते हैं. इसके उलट, भारत समेत कई विकासशील देशों में लोग टॉयलेट में उकड़ूं होकर मल त्याग करते हैं और महज़ 51 सेकेंड में निबट लेते हैं. 
विकासशील देशों के शौचालयों का डिज़ाइन भी ऐसा होता है कि उसे इस्तेमाल करने के लिए आपको उकड़ूं बैठना होता है. विशेषज्ञों का मानना है कि उकड़ूं बैठने वाला तरीक़ा बेहतर है.
जब हम टॉयलेट सीट पर बैठते हैं तो हमारी 'गुदा नलिका' 90 अंश के कोण पर होती है इस वजह से हमारी मांसपेशियों में खिंचाव होता है. यही वजह है कि हममें से कई लोग टॉयलेट में बैठने पर तनाव महसूस करते हैं.
इस तनाव की वजह से कई लोगों को बवासीर, बेहोशी और यहां तक कि दौरे आने जैसी तकलीफ़ें भी हो जाती हैं. 
ऐसा माना जाता है कि पहला साधारण टॉयलेट सबसे पहले तक़रीबन 6 हज़ार साल पहले मेसोपोटिया में मिला था. 
सन् 315 तक रोम में 144 सार्वजनिक शौचालय थे और बाथरूम जाना सामाजिक चलन जैसा हो गया था.
पहला फ़्लश वाला टॉयलेट साल 1592 में ब्रिटेन के जॉन हैरिंगटन ने बनाया था. उन्होंने इसे 'द एजैक्स' का नाम दिया था. 
इसके बाद वर्ष 1880 में थॉमस क्रैपर ने 'यू-बेंड' का आविष्कार किया और इस आविष्कार के साथ बहुत कुछ बदल गया. 
'यू-बेंड' सीधे टॉयलेट के नीचे से मल निकाल देता था और इससे बदबू नहीं आती थी.
इस तरह पाश्चात्य शैली के टॉयलेट यूरोपीय सभ्यता का प्रतीक बन गए लेकिन इससे कुछ चीज़ें मुश्किल भी हो गईं.
हममें से बहुत लोग टॉयलेट सीट पर बैठकर ग़ुस्से में इस तरह दांत भींचते हैं और इतना ज़ोर लगाते हैं कि हमारे नसें सूज जाती हैं और दिल की धड़कनें तेज़ हो जाती हैं.
ऐसा क़ब्ज़, बदहज़मी, अपच या पेट की दूसरी दिक्क़तों की वजह से भी हो सकता है. लेकिन कई विशेषज्ञों का मानना है कि यूरोपीयन शैली के टॉयलेट भी ऐसी समस्याओं के लिए काफ़ी हद तक ज़िम्मेदार हैं.
1960 के मध्य में कोर्नेल यूनिवर्सिटी के प्रोफ़ेसर एलेक्ज़ेंडर किरा ने यूरोपीय शैली के टॉयलेट्स को 'सबसे बुरी डिज़ाइन' में बनाई गई चीज़ कहा. 
मशहूर अमरीकी कलाकार एल्विस प्रेस्ली के डॉक्टर का कहना था कि जिस दिल के दौरे से उनकी मौत हुई थी, वो उन्हें टॉयलेट में ज़्यादा ज़ोर लगाने की वजह से पड़ा था.
इतनी सारी बड़ी-बड़ी समस्याओं का बहुत आसान सा हल है. अगर आप यूरोपीय शैली के टॉयलेट में बैठते हैं तो बस इतना कीजिए कि अपने घुटनों को 90 डिग्री के बजाय 35 डिग्री कोण पर मोड़ लीजिए. इससे आपके पेट और गुदा पर ज़ोर कम पड़ेगा और चीज़ें आसान हो जाएंगी.
इसके लिए आप टॉयलेट में एक छोटा सा पायदान रख सकते हैं और अपने पैर इस पर टिका सकते हैं. अगर आप जल्दी में या कहीं बाहर नहीं हैं तो गोद में मोटी किताबों का एक बंडल या ऐसी ही कोई चीज़ रख सकते हैं.
यानी किताबें और पत्रिकाएं टॉयलेट में भी काम आ सकती हैं!


<|endoftext|>

रिपोर्ट में सुझाव दिया गया है कि लांछन को कम करने के लिए इसके लिए इस्तेमाल होने वाले संबोधन शब्दों को बदलना चाहिए जैसे 'मोटा व्यक्ति' की जगह 'मोटापे से ग्रस्त' व्यक्ति कहा जाए.
इसमें ये भी कहा गया है कि स्वास्थ्य कर्मियों को इस बात का प्रशिक्षण दिया जाए कि वो वज़न कम करने की बात बहुत सहारा देने वाले अंदाज़ में करें. 
असल में हाल ही में कैंसर चैरिटी संस्था ने एक विज्ञापन अभियान शुरू किया था जिसमें मोटापे पर तंज़ कसने (फ़ैट शेमिंग) के लिए उसकी काफ़ी आलोचना की गई थी. 
साल 2005 से 2017 के बीच ब्रिटेन में मोटापे का स्तर 18% बढ़ा है और स्कॉटलैंड, वेल्स और उत्तरी आयरलैंड में भी इसी अनुपात में बढ़ोत्तरी हुई है. 
यानी, ब्रिटेन में चार वयस्कों में से एक मोटापे का शिकार है जबकि दो तिहाई का वज़न ज़रूरत से ज़्यादा है या वो मोटे हैं. 
ब्रिटिश साइकोलॉजिकल सोसाइटी की रिपोर्ट में कहा गया है कि लेकिन इस बढ़ोत्तरी के पीछे पूरे ब्रिटेन में अचानक हतोत्साहित होना कारण नहीं है, बल्कि ये उससे भी कहीं जटिल गुत्थी है. 
रिपोर्ट में नतीजा निकाला गया है कि 'किसी व्यक्ति में इच्छाशक्ति की कमी आना इसका कारण नहीं है.' 
रिपोर्ट में कहा गया है कि 'उन लोगों में वज़न बढ़ने की सबसे अधिक आशंका होती है जिनमें मोटापा विकसित होने का अनुवांशिक ख़तरा अधिक होता है या जिनकी ज़िंदगी में काम का दबाव, स्कूल और सामाजिक माहौल का दबाव अधिक होता है, जिससे उनमें अधिक खाने और निष्कृय रहने की इच्छा पैदा होती है.'  
इसके अनुसार, "ग़रीब इलाक़ों में रहने वाले लोगों में  ज़िंदगी में बड़े बदलाव और सदमे की वजह से तनाव का स्तर बहुत अधिक होता है. इनके आस पड़ोस में भी मौक़े कम होते हैं और शारीरिक व्यायाम और पोषण युक्त सस्ते खाने की सुविधा बहुत सीमित होती है."
रिपोर्ट में कहा गया है कि इसमें मानसिक अनुभव की भी एक बड़ी भूमिका होती है. मोटापे से छुटकारा पाने के लिए स्वास्थ्य सेवा की मदद लेने वाले आधे वयस्कों का बचपन मुश्किलों से गुज़रा होता है.  
इसके अलावा सार्वजनिक स्वास्थ्य अभियानों, नर्सों, जनरल फ़िजीशियन और नीति निर्माताओं की वजह से, अधिक वज़न के कारण शर्मिंदगी झेलने से पैदा होने वाले तनाव का नतीजा अक्सर ये होता है कि खाने की आदत बढ़ जाती है और वज़न भी बढ़ जाता है.
ब्रिटिश कॉमेडियन जेम्स कॉर्डन ने हाल ही में फ़ैट शेमिंग के ख़िलाफ़ बोला था. उन्होंने कहा था, "अगर मोटे लोगों का मज़ाक़ उड़ाने से उनका वज़न कम होता तो स्कूलों में कभी कोई मोटा बच्चा होता ही नहीं."
इस रिपोर्ट को तैयार करने वाले लेखक और बेटफ़ोर्डशायर विश्वविद्यालय में साइकोलॉजी और बिहैवियर डिज़ाइन के रीडर मनोचिकित्सक डॉ एंगेल चैटर का कहना है कि मनोचिकित्सक अपनी विशेषज्ञता का इस्तेमाल स्वास्थ्य कर्मियों को प्रशिक्षित करने में कर सकते हैं ताकि वो मोटापे के बारे में बेहतर संवाद कर पाएं. 
वो कहती हैं, "अगर मोटापे का इलाज बहुत आसान होता, तो हम ये बात नहीं कर रहे होते और ये रिपोर्ट नहीं तैयार करनी पड़ती."
उनके अनुसार, "हो सकता है कि आपकी इच्छा शक्ति पूरी दुनिया में सबसे अधिक हो लेकिन अगर आपको सेहतमंद भोजन, सही माहौल, एक अच्छी शुरुआती ज़िंदगी नहीं उपबल्ध है तो ये बहुत मुश्किल है."
रिपोर्ट में कहा गया है कि सरकार को मोटापे के बारे में वही रुख़ अपनाना चाहिए जो धूम्रपान को लेकर वो अपनाती है.  
ब्रिटिश साइकोलॉजिकल सोसाइटी के मुख्य कार्यकारी अधिकारी सर्ब बाजवा के अनुसार, "दशकों से सभी स्तरों पर इसने एहतियात बरते हैं. सरकारी नीतियों से लेकर धूम्रपान करने वाले एक एक व्यक्ति की मदद करने तक, लेकिन अब हम देख रहे हैं कि धूम्रपान के स्तर में काफ़ी कमी आई है और इसके कारण आने वाली स्वास्थ्यगत दिक्क़तें भी कम हुई हैं."
"ठीक इसी तरह मोटापे से निपटने के लिए स्वास्ध्य सेवा की मदद के लिए मनोचिकित्सकों के पास विज्ञान और क्लीनिकल अनुभव पर्याप्त हैं."
"हम मदद कर सकते हैं, व्यक्तिगत लोगों को मदद पहुंचाने के रास्ते निकालने से लेकर सार्वजनिक नीति बनाने तक में, जोकि ऐसा माहौल पैदा कर सकता है जिसमें लोग अधिक वज़न से आसानी से बच सकें."
हालांकि, मोटापे को रोग मानने के पक्ष में मनोचिकित्सक नहीं हैं क्योंकि उनका कहना है कि इससे व्यवहारगत बदलाव से ध्यान हट जाएगा जोकि सफलता पाने का एक तरीक़ा हो सकता है.  


<|endoftext|>

कई हज़ार साल पहले गाय को पालतू बनाया गया था. तब से दूध और इससे बनी चीजें हमारे भोजन का हिस्सा हैं. कुछ विशेषज्ञ मानते हैं कि 10 हज़ार सालों से यह हमारे खान-पान का हिस्सा रहे हैं.
लेकिन कई इसे इंसानों के स्वास्थ्य के लिए ठीक नहीं मानते हैं. इस विचार का समर्थन करने वाली आवाज़ें तेज़ी से दुनिया का ध्यान अपनी ओर खींच रही हैं.
यही कारण है कि इसकी खपत में भी लगातार गिरावट आ रही है और वह भी बहुत तेज़ी से.
अमरीका के कृषि विभाग के अनुसार साल 1970 के बाद से देश में दूध की खपत में 40 फ़ीसदी की कमी आई है.
कई यह भी मानते हैं कि यह कमी दूध के विकल्पों की वजह से आई है, जैसे कि सोया मिल्क और बादाम मिल्क आदि.
वीगन (शाकाहारी) होने के चलन ने भी इसकी खपत को प्रभावित किया है. वीगन वे लोग होते हैं जो मांस और पशुओं से जुड़े किसी भी तरह के खाद्य पदार्थों का सेवन नहीं करते हैं. इनमें दूध और अंडे भी शामिल होते हैं.
इसके अलावा दुनिया की क़रीब 65 फ़ीसदी आबादी में लैक्टोज़ (दूध में पाया जाने वाला शुगर) को पचाने की सीमित क्षमता होने के कारण भी खपत गंभीर रूप से प्रभावित हुई है.
अब सवाल यह उठता है कि दूध स्वास्थ्य के लिए लाभदायक है या इसके विपरीत, इससे शरीर पर पड़ने वाले प्रभावों से बचने के लिए इसका इस्तेमाल रोकना चाहिए?
पहले इस पर बात करते हैं कि दूध इंसानों के लिए कितना स्वास्थवर्धक है.
ब्रिटेन की राष्ट्रीय स्वास्थ्य सेवा (एनएचएस) के अनुसार गाय का दूध और उससे बनी चीजें, जैसे पनीर, दही, मक्खन बड़ी मात्रा में कैल्शियम और प्रोटीन प्रदान करते हैं, जो संतुलित आहार के लिए ज़रूरी हैं.
अमरीका के न्यूट्रिशनिस्ट डोनल्ड हेंसरड बताते हैं कि कैल्शियम और प्रोटीन के अलावा दूध में कई तरह के विटामिन पाए जाते हैं. यह विटामिन ए और डी का बेहतर स्रोत है.
वो समझाते हैं, "आपको यह स्पष्ट करना ज़रूरी है कि गाय का दूध पौष्टिक और स्वास्थ्य के फायदेमंद है लेकिन शायद यह उतना आवश्यक नहीं है जितना वर्षों से बताया गया है."
ब्रिटिश न्यूट्रिशन फाउंडेशन के मुताबिक़, बच्चों और बड़ों को जितनी मात्रा में आयरन, कैल्शियम, विटामिन, ज़िंक और आयोडीन की ज़रूरत होती है, वह उनका खाना पूरा नहीं कर पाता है. और दूध में यह सबकुछ पाया जाता है.
न्यूट्रिशनिस्ट शार्लोट स्टर्लिंग-रीड ने बीबीसी को बताया कि, "प्राकृतिक दूध के अन्य विकल्पों के साथ समस्या यह है कि उनमें पोषक तत्व प्राकृतिक रूप से नहीं होते हैं. इन पोषक तत्वों को कृत्रिम तरीके से डाला जाता है. इसलिए शायद वे आपको उतना फ़ायदा न पहुंचाए जितने की आप उम्मीद कर रहे हैं."
प्राकृतिक रूप से उपलब्ध होने वाले दूध व्यायाम करने वालों के लिए फ़ायदेमंद होता है.
न्यूट्रिशनिस्ट रेनी मैकग्रेगर ने बीबीसी को बताया, "यह एक संपूर्ण भोजन है, जिसमें कार्बोहाइड्रेड और प्रोटीन का सही अनुपात होता है, जो मांसपेशियों को बढ़ाने में मदद करता है."
यह बच्चों के लिए कैल्शियम का एक अच्छा स्रोत भी है. गर्भवती महिलाओं को इसे पीने की सलाह दी जाती है क्योंकि यह भ्रूण की हड्डियों के निर्माण और उसके विकास में मदद करता है.
300 मिलीलीटर दूध के एक ग्लास में करीब 350 मिलीग्राम कैल्शियम होता है, जो एक से तीन साल तक के बच्चों की दैनिक ज़रूरत का आधा है.
हालांकि, एनएचएस एक वर्ष से कम उम्र के बच्चों को गाय का दूध नहीं पिलाने की सलाह देता है.
गाय के दूध की एक बड़ी समस्या यह है इसमें अतिरिक्त फ़ैट होता है यानी वसा कुछ ज़्यादा ही होती है. एनएचएस किशोरों और व्यस्कों को मलाई हटा कर दूध पीने की सलाह देता है.
हेंसरड समझाते हैं, "व्यस्कों के लिए दूध विटामिन और आयरन का एक बेहतर स्रोत है लेकिन यह स्किम्ड होना चाहिए यानी यह वसामुक्त होना चाहिए."
"और आपको पनीर, मक्खन और दही के साथ बहुत सावधान रहना होगा."
न्यूट्रिशनिस्ट बताते हैं कि पनीर में 20 से 40 फ़ीसदी तक वसा होती है. वहीं, मक्खन में न केवल सामान्य वसा होती है बल्कि इसमें सैचुरेटेड फ़ैट और नमक की मात्रा भी ज़्यादा होती है.
हेसरंड कहते हैं, "ये खाद्य पदार्थ शरीर को भारी मात्रा में कैलरी प्रदान करते हैं, जिसकी आपको उतनी ज़रूरत नहीं होती है जितनी बचपन या फिर किशोरावस्था में होती है. इसीलिए यह कई लोगों के लिए मोटापे का कारण बनता है."
लैक्टोज़ भी एक समस्या है. दूध में पाई जाने वाली यह शुगर आसानी से नहीं पचती.
गाय के दूध के साथ एक और समस्या यह भी है कि कुछ लोगं में यह एलर्जी का कारण बनता है. कभी-कभार यह समस्या गंभीर रूप धारण कर लेती है.
एनएचएस के अनुसार ब्रिटेन में 50 में से एक बच्चा इससे होने वाली एलर्जी का शिकार है.
वर्ल्ड एलर्जी ऑर्गेनाइज़ेशन इसे "एक कष्टदायक सार्वजनिक स्वास्थ्य समस्या" बताता है. संस्था के मुताबिक़, दूध से एलर्जी की समस्या लगातार बढ़ रही है.
दूसरी ओर यह भी एक तथ्य है कि इंसानों के अलावा अन्य जीव प्रजातियां व्यस्क होने के बाद दूध नहीं पीती हैं. इसका कारण यह है कि लैक्टोज़ को पचाने के लिए जिस एंजाइम की ज़रूरत होती है, वो बचपन में ज़्यादा बनती है.
दुनिया की आबादी का एक बड़ा हिस्सा लैक्टोज़ को पचाने में सक्षम नहीं है, विशेष रूप से एशिया के लोग. दूध इंसान की पाचन शक्ति को कमज़ोर करता है और अन्य संबंधित स्वास्थ्य समस्याओं का कारण बनता है.
यही कारण है कि कई फ़ायदे होने के बावजूद इससे होने वाली हानियों पर दुनियाभर में चर्चा हो रही है और यही विवाद का कारण भी है.


<|endoftext|>

नासा ने ये तस्वीरें अपनी वेबसाइट और सोशल मीडिया अकाउंट्स पर शेयर की हैं. 
26 सितंबर को इन तस्वीरों को ट्वीट करते हुए नासा ने लिखा है:
"हमने भारत के चंद्रयान-2 के विक्रम लैंडर की लैंडिग साइट की ये तस्वीरें खीचीं हैं. तस्वीरें अंधेरे में ली गई हैं इसलिए लैंडर की स्थिति का पता नहीं लगाया जा सका. अक्टूबर महीने में रोशनी ज़्यादा होने पर और तस्वीरें ली जाएंगी."
नासा ने अपनी वेबसाइट पर लिखा है कि चंद्रयान-2 के विक्रम लैंडर ने सात सितंबर को चांद की सतह पर हार्ड लैंडिंग की थी यानी यह ज़ोर से टकराया था.
ये तस्वीरें 'लूनर रिकॉन्सेंस ऑर्बिरट कैमरे' (LROC) से ली गई हैं. यह कैमरा 17 सितंबर को लैंडिंग साइट के ऊपर से होकर गुज़रा था. तस्वीरें केंद्र से 150 किलोमीटर दूरी से ली गई हैं.
नासा ने कहा है कि अब तक उसकी टीम विक्रम लैंडर की तस्वीर ले पाने या उसकी लोकेशन का पता लगा पाने में सफल नहीं हुई है. 
वेबसाइट पर कहा गया है जब ये तस्वीरें ली गईं तब अंधेरा था और मुमकिन है कि विक्रम लैंडर बड़ी-बड़ी परछाइयों में कहीं छिप गया हो. 
नासा ने अपने बयान में ये भी कहा है कि स्पेसक्राफ्ट किस लोकेशन पर लैंड हुआ अभी यह निश्चित तौर पर नहीं कहा जा सकता. 
भारत के चंद्रयान-2 के विक्रम लैंडर को 7 सितंबर को चांद की सतह पर लैंड करना था. चांद पर सॉफ़्ट लैंडिंग का यह भारत का पहला प्रयास था जो कामयाब नहीं हो सका. 
विक्रम लैंडर ने एक समतल धरातल पर लैंडिंग की कोशिश की थी  लेकिन यह उम्मीद के अनुसार नहीं हो सका और इसरो से इसका संपर्क टूट गया था. 


<|endoftext|>

ग्रेटा जो कर रही हैं उसकी चर्चा पूरी दुनिया में है. पूरी दुनिया के युवा उनसे प्रभावित होकर जलवायु परिवर्तन के लिए आवाज़ उठा रहे हैं. 
न्यूयॉर्क टाइम्स के मुताबिक ग्रेटा थनबर्ग एस्परजर सिंड्रोम से ग्रसित हैं. एस्परजर सिंड्रोम ऑटिज़्म की एक फॉर्म है. ग्रेटा ने एक बार बताया कि उन्होंने लंबे समय तक अवसाद, अलगाव और चिंता झेली है. 
दो अप्रैल को ऑटिज़्म अवेयरनस डे के दिन ग्रेटा ने अपने फेसबुक पेज पर एक पोस्ट डाला जिसमें उन्होंने लिखा, "आज ऑटिज़्म अवेयरनस डे है और ऑटिज़्म कोई तोहफ़ा नहीं है. कई लोगों के लिए ये स्कूल, कामकाजी जगहों और बुली करने वाले लोगों के ख़िलाफ़ कभी न ख़त्म होने वाली लड़ाई है. लेकिन सही परिस्थितियों में सही सुधारों के साथ ये एक महान शक्ति बन सकता है."
सामग्री उपलब्ध नहीं है
"मैंने भी अवसाद, अलगाव, विकार और चिंता झेली है लेकिन इलाज के बिना मैं कभी स्कूल न जाने की अपनी ये हड़ताल शुरू नहीं कर पाती. क्योंकि फिर मैं भी बाक़ी सब लोगों की तरह ही होती." 
ग्रेटा को एस्परजर सिंड्रोम है. ये एक तरह का ऑटिज़्म डिसॉर्डर है.
एस्परजर सिंड्रोम एक डेवेलपमेंट डिसऑर्डर है. ये डिसऑर्डर ऑटिज़्म का ही एक प्रकार है जो लोगों के बात-चीत करने की स्किल को प्रभावित करता है.
मैक्स हॉस्पीटल में काम कर रही मानसिक कनस्लटेन्ट सौम्या मुदगल बताती हैं, "एस्पजर सिंड्रोम लड़कियों के मुक़ाबले लड़कों में ज़्यादा पाया जाता है. दो से छह साल के बच्चे में इसकी पहचान हो जाती है. जो लोग इससे ग्रसित होते हैं उन्हें सामाजिक संपर्क बनाने में मुश्किल होती है या यूं कहे कि वो आम लोगों की तरह बात-चीत करने में समर्थ नहीं होते. ऐसे लोग दूसरों की गतिविधियों को भी समझ नहीं पाते और उनकी भावनात्मक क्षमता भी कमज़ोर होती है.''
सौम्या मुदगल बताती हैं कि एस्परजर सिंड्रोम वाले लोगों में काफ़ी ओसीडी देखी जाती है. इसमें लोगों को एक ही तरह के ख्याल बार-बार आते हैं.
इसके इलाज के बारे में पूछे जाने पर सौम्या बताती हैं कि एक बार किसी व्यक्ति में एस्परजर की पहचान की गई तो वो जीवन भर एस्परजर का मरीज़ ही रहेगा. थैरेपी और इलाज से स्थिति बेहतर हो सकती है लेकिन इस सिंड्रोम से ग्रसित व्यक्ति कभी एक आम इंसान की तरह नहीं जी सकता है. पूरी तरह इस सिंड्रोम से निजात नहीं पाई जा सकती है. 
इससे प्रभावित लोगों के व्यवहार में दोहराव दिखता है, ये लोगों से बात-चीत करने की क्षमता को प्रभावित करता है. इसके साथ ही वो अपनी बात को सही तरीक़े से व्यक्त नहीं कर पाते हैं. 


<|endoftext|>

"यह 1985 की बात है. मैंने सोचा कि यह शिलाजीत आख़िर क्या चीज़ है कि लोग थोड़ा-थोड़ा इस्तेमाल करते हैं. मैं एक कप पीकर तो देखूँ. ख़ैर एक कप तो मैंने पी लिया मगर फिर अचानक से बेहोशी छाने लगी. मैंने फ़ौरन अपने ऊपर एक बाल्टी पानी डाली और डॉक्टर की तरफ़ दौड़ लगा दी. मैंने उन्हें कहा कि मैंने एक कप शिलाजीत पी लिया है. यह कहकर मैं गिर गया. चार घंटे बाद मुझे होश आया तो डॉक्टर ने एक ज़ोरदार थप्पड़ मारा और कहा कि ऐसा दोबारा मत करना."
यह कहानी हुंज़ा घाटी के इलाक़े अलीआबाद के वासी करीमुद्दीन की है जो 1980 से अपने पिता के साथ शिलाजीत बनाने का कारोबार कर रहे हैं. उनसे मैं उनके घर की छत पर ही मिला जहाँ पर शिलाजीत को सुखाया जाता है.
शिलाजीत मध्य एशिया के पहाड़ों में पाया जाता है और पाकिस्तान में यह ज़्यादातर गिलगित-बालटिस्तान के पहाड़ों से निकाला जाता है. करीमुद्दीन बताते हैं कि शिलाजीत बहुत सालों तक विभिन्न पहाड़ों की गुफाओं में मौजूद धातुओं और पौधों के घटकों से मिलकर बनता है. जिसके बाद एक निश्चित समय पर उसे निकाल लिया जाता है.
लेकिन इसको ढूँढ़ने का काम इतना आसान नहीं जितना समझा जाता है. गगनचुंबी पहाड़ों के ख़तरनाक और मुश्किल रास्तों से होते हुए करीमुद्दीन के कारीगर शिलाजीत ढूँढ़ने सूरज निकलने से पहले पहाड़ों की तरफ़ निकल जाते हैं. अक्सर शिलाजीत की तलाश में कई दिन लग जाते हैं.
शिलाजीत को उसके अंतिम चरण तक पहुँचने के लिए दो अहम पड़ाव से गुज़रना पड़ता है.
1. गगनचुंबी पहाड़ की चोटियों में उसकी तलाश
2. शिलाजीत को साफ़ या फ़िल्टर करने का काम
पहाड़ की चोटियों पर जाकर जिस तरीक़े से शिलाजीत निकाला जाता है, अगर आप वह दृश्य अपनी आँखों से देखें और आपके रोंगटे खड़े न हों तो मैं आपकी हिम्मत की दाद दूँगा. क्योंकि मेरी भी कुछ ऐसी ही हालत हुई थी जब हम कुछ घंटे का सफ़र तय करने के बाद उस पहाड़ की चोटी पर पहुँचे थे जहाँ से आप बर्फ़ से ढकी राकापोशी की चोटी तो देख ही सकते हैं लेकिन साथ में आपके और राकापोशी के बीच हुंज़ा घाटी का भी एक सुंदर दृश्य नज़र आता है.
हुंज़ा घाटी में पहाड़ों से शिलाजीत ढूँढ़ने और निकालने के लिए अनुभवी लोग होते हैं जो इलाक़े के चप्पे-चप्पे को जानते हैं. ग़ाज़ी करीम जो यह काम पिछले 15 साल से कर रहे हैं कहते हैं कि "शिलाजीत के लिए हम कुछ घंटों के सफ़र से लेकर कई-कई दिनों तक सफ़र करते हैं."
और फिर यही कच्चा माल जो पहाड़ों से ढूँढ़ते हैं, शहर में वापस आकर ख़ास दुकानदारों को बेचते हैं जो उसे एक ख़ास करीक़े से साफ़ करने के बाद आगे बेचते हैं.
ये लोग अक्सर चार से पाँच लोगों का समूह बनाकर सफ़र करते हैं, जिनमें से एक का काम चाय और खाना बनाना होता है. जबकि बाक़ी लोग चोटी पर रस्सी को मज़बूती से बाँधते और पकड़ते हैं. और फिर एक व्यक्ति उस गुफा के अंदर उतरता है जहाँ से शिलाजीत मिलने की संभावना होती है. 
ग़ाज़ी बताते हैं कि "हम दूरबीन से गुफाओं में देखते हैं जिससे हमें यह नज़र आ जाता है. जब नज़दीक जाते हैं तो उसके विशेष प्रकार के गंध से हमें पता चल जाता है."
इस दौरान ग़ाज़ी बड़ी महारत से पहाड़ की चोटी से रस्सी के ज़रिये 90 के कोण पर नीचे उतरने लगे. और फिर गुफा के अंदर उतरने के कुछ देर बाद ग़ाज़ी ने अपने दोस्तों को आवाज़ लगाई कि शिलाजीत मिल गया है.
ग़ाज़ी इस पूरी प्रक्रिया के बारे में कहते हैं कि "जब बंदा नीचे गुफा में उतरता है तो नीचे उसके बैठने की जगह होती है. शिलाजीत निकालने के बाद बोरी में डालते हैं और फिर पहले बोरियों को ऊपर भेजते हैं और उसके बाद हम ख़ुद वापस उसी रस्सी के ज़रिये ऊपर चले जाते हैं." 
इस पूरी प्रक्रिया में लगभग आधा घंटा लगा लेकिन उस आधे घंटे के बारे में वो कहते हैं कि "अगर रस्सी बाँधते हुए किसी ने गिरह सही नहीं लगाई हुई हो या सेफ़्टी बेल्ट ठीक न बाँधी हुई हो तो रस्सी के खुल जाने की आशंका ज़्यादा होती है."
लेकिन ग़ाज़ी ने कहा कि शुक्र है कि आज तक उनके साथ ऐसी कोई घटना नहीं घटी.
इस खोज में उन्हें शिलाजीत की अगल आलग मात्रा मिलती है. वह कहते हैं "सबसे अधिक मात्रा जो आजतक उन्होंने निकाली वह 20 मन है. कभी-कभी ऐसा भी होता है कि गुफा से कुछ नहीं निकलता और ख़ाली हाथ वापस आ जाते हैं."
शिलाजीत उस वक़्त तक पत्थर के अंदर ही एक ख़ास घटक के रूप में मौजूद होती है. ये कारीगर शहर जाकर इसे उन दुकानदारों को बेचते हैं जो इसकी सफ़ाई और फ़िल्टर का काम करते हैं.
करीमुद्दीन 1980 से यह काम कर रहे हैं. वह कहते हैं कि उनके पिता ने सूरज की रोशनी में फ़िल्टर करने की शुरुआत की थी. जिसे उन्होंने 'आफ़ताबी शिलाजीत' का नाम दिया था.
इस प्रक्रिया में उन बड़े पत्थरों के, जिन्हें पहाड़ से लाया गया होता है, छोटे टुकड़े किए जाते हैं और उसे एक बड़ी बाल्टी के अंदर डालकर एक निश्चत मात्रा में पानी मिलाकर बड़े चम्मच से हिलाया जाता है ताकि शिलाजीत अच्छी तरह से उस पानी में घुल जाए.
फिर कुछ घंटे बाद पानी की सतह से गंदगी को हटाया जाता है.
करीमुद्दीन कहते हैं कि "हम इस पानी को एक हफ़्ते तक ऐसे ही रखते हैं. इस दौरन पानी का रंग बिलकुल काला हो चुका होता है, जिसका मतलब होता है कि अब शिलाजीत पत्थरों से पूरी तरह पानी में घुल चुकी है."
वह कहते हैं कि यह एक अहम पड़ाव होता है जिसमें शिलाजीत वाले पानी से हानिकारक कणों को अलग करना होता है.
"आम तौर पर लालच, जल्दबाज़ी और पैसा कमाने के चक्कर में लोग इस पानी को सिर्फ़ किसी कपड़े में से छानकर और तीन से चार घंटे के लिए उबालते हैं जिससे वह जल्दी गाढ़ा हो जाता है और इस तरह यह शिलाजीत तैयार हो जाती है. मगर इसका फ़ायदा कम और नुक़सान ज़्यादा है."
करीमुद्दीन कहते हैं कि इसके दो बड़े नुक़सान होते हैं. पहला यह कि कपड़े और जाली के ज़रिये फ़िल्टर करने से हानिकारक तत्व उसमें ही रह जाते हैं. दूसरा यह कि शिलाजीत को पानी में उबालकर गाढ़ा करने से उसके सारे खनिज तत्व समाप्त हो जाते हैं जिसका कोई फ़ायदा नहीं होता.
करीमुद्दीन तीस से चालीस दिनों में इस प्रक्रिया को पूरी करते हैं. जिसमें वह फ़िल्ट्रेशन के लिए एक ख़ास मशीन इस्तेमाल करते हैं. इस मशीन को उन्होंने अपने प्रतिद्वंदियों से छिपाकर रखा है जो उन्होंने विदेश से मंगाया है.
उनके अनुसार "यही हमारी कामयाबी का राज़ है कि हम शुद्ध शिलाजीत बनाते हैं."
फ़िल्ट्रेशन के बाद शिलाजीत के पानी को एक शीशे से बने हुए ख़ानों में रखते हैं और तक़रीबन एक महीने तक उसका पानी सूखता रहता है जिस दौरान वह उस बरतन में और भी शिलाजीत का पानी डालते रहते हैं ताकि वह भर जाए. और यूँ आफ़ताबी शिलाजीत तैयार होती है जिसे पैकिंग के बाद दुकानादारों को सप्लाई किया जाता है. 
करीमुद्दीन कहते हैं कि वह शिलाजीत की हर खेप को मेडिकल टेस्ट के लिए भी भेजते हैं और वह सर्टिफ़िकेट शिलाजीत के शुद्ध होने का प्रमाण होता है. जिसमें यह दर्ज होता है कि इसमें 86 प्रकार के खनिज तत्व मौजूद हैं.
करीमुद्दीन कहते हैं कि वह 10 ग्राम शिलाजीत 300 रुपये से लेकर 600 रुपये तक बेचते हैं. शिलाजीत की माँग और उसकी उपलब्धता के आधार पर उसकी क़ीमत तय होती है. "मगर दुकानदार अपनी मर्ज़ी से उसकी क़ीमत लगाकर बेचते हैं."
करीमुद्दीन कहते हैं कि अक्सर दुकान वाले शिलाजीत की पहचान उससे आने वाली विशेष गंध से करते हैं लेकिन उनके अनुसार ऐसा नहीं है.
"उसकी मात्रा बढ़ाने के लिए लोग अक्सर उसमें आटा वग़ैरह भी इस्तेमाल करते हैं. और अगर उसमें भी शिलाजीत की थोड़ी मात्रा मिला दी गई हो तो उसमें से भी वैसी ही गंध आएगी जो असली शिलाजीत से आती है."
वह कहते हैं कि "इसका आसान हल ये है कि दुकनदार से उसके मेडिकल टेस्ट के बारे में पूछा जाए और इस बात की पुष्टि की जाए कि उसमें 86 प्रकार के खनिज तत्व मौजूद हैं."
करीमुद्दीन कहते हैं कि लोगों को शिलाजीत के बारे में बहुत सी ग़लतफ़हमियाँ हैं. दरअसल इसमें मौजूद खनिज तत्व शरीर की कमी को पूरा करते हैं "जिसकी वजह से शरीर की गर्मी बढ़ने की वजह से रक्त संचार तेज़ हो जाता है. लेकिन यह वियाग्रा की तरह काम नहीं करता."
इस्लामाबाद के रहने वाले डॉ. वहीद मेराज कहते हैं कि "इसमें आयरन, ज़िंक, मैग्नीशियम समेत 85 से अधिक खनिज तत्व पाए जाते हैं. इन सभी खनिज तत्वों की वजह से मनुष्य के शरीर में रक्त का संचार बढ़ जाता है और प्रतिरोधक क्षमता में वृद्धि होती है."
वह आगे कहते हैं "इसके इस्तेमाल से मनुष्य के तंत्रिका तंत्र को ठीक रखने में भी सहायता मिलती है, जिसकी वजह से यह अलज़ाइमर, डिप्रेशन और दिमाग़ के लिए लाभदायक होता है."
डॉ. मेराज कहते हैं कि "चूहों पर किए गए टेस्ट से उनके शूगर लेवल पर भी सकारात्मक प्रभाव देखे गए हैं इस वजह से यह शूगर के इलाज में भी सहायक है."
इसके अलावा वह कहते हैं कि हड्डी और जोड़ के लिए भी बहुत लाभदायक है.
शिलाजीत के नुक़सान के बारे में भी वह कहते हैं कि "अच्छी तरह से फ़िल्टर न होना उसके नुक़सान में बढ़ोतरी करता है. इसका अधिक इस्तेमाल भी स्वास्थ्य के लिए हानिकारक है."
करीमुद्दीन कहते हैं कि "इसे सूखे चने के दाने के बराबर और गर्म दूध के साथ मिलाकर लेना चाहिए. पचास साल के ज़्यादा उम्र के लोग रोज़ाना दो-तीन महीने तक इसका इस्तेमाल कर सकते हैं. जवान लोग सप्ताह में दो दिन से ज़्यादा इस्तेमाल न करें."
वह आगे कहते हैं कि ब्लड प्रेशर के मरीज़ इसका इस्तेमाल बिलकुल भी न करें.
"जब 86 खनिज तत्व पेट के अंदर जाते हैं तो वैसे भी ब्लड प्रेशर थोड़ा बढ़ जाता है. इसलिए जिनका ब्लड प्रेशर पहले से ज़्यादा हो तो वह बिलकुल भी इस्तेमाल न करें."
इनके अनुसार इसके आलावा दिल के मरीज़ को इसका इस्तेमाल नहीं करना चाहिए.


<|endoftext|>

मगर गेहूं की एक जंगली क़िस्म के अध्ययन से उम्मीद बंधी है कि अनाज वाली फसलों को जलवायु परिवर्तन के दुष्प्रभावों से बचाया जा सकता है.
गेहूं और अन्य खाद्यान्नों की जंगली क़िस्मों में ऐसा जेनेटिक मटीरियल यानी आनुवांशिक जानकारियां पाई गई हैं जो बताती हैं कि समय के साथ इन्होंने ख़ुद को जलवायु परिवर्तन के हिसाब से बदला है. 
28 वर्षों तक किए गए एक अध्ययन में पता चला है कि जंगली गेहूं में कुछ फ़ायदेमंद बदलाव हुए हैं जिनमें बढ़े हुए तापमान के अनुसार ढलना शामिल है.
शोधकर्ताओं का कहना है कि इससे हमें यह भी पता चला है कि लगातार गर्म हो रही पृथ्वी पर पौधों की प्रतिक्रिया कैसी है. 
इस शोध के नतीजे प्रोसीडिंग्स ऑफ़ द नेशनल अकैडमी ऑफ़ साइंसेज़ में  प्रकाशित किए गए हैं. 
'एग्रीकल्चर एंड एग्री-फ़ूड कनाडा' के एक वैज्ञानिक और इस शोध के मुख्य लेखक योंग-बी फ़ू कहते हैं, "हमें कुछ बहुत ही उत्साहजनक नतीजे देखने को मिले हैं."
वह कहते हैं, "हम बता सकते हैं कि 28 वर्षों के दौरान 28 पीढ़ियों में पौधों की जंगली किस्मों ने जैविक बदलाव संबंधित अधिक जानकारियां ख़ुद में इकट्ठा की हैं. हमने पाया कि इनमें से अधिकतर बाहरी बदलाव के हिसाब से ख़ुद को ढालने में सक्षम हैं." 
हालांकि टीम ने अध्ययन में पाया कि अलग-अलग नमूनों ने अलग-अलग तरह से प्रतिक्रया दी. इनमें कुछ गर्म वातावरण और उससे जुड़ी परिस्थितियों में नहीं बच सके जबकि कुछ ऐसे थे जो गर्म परिस्थितियों का सामना करने और उनमें पूरी तरह से ढलने में सक्षम थे.
इस अध्ययन के तहत इसराइल में एमर गेहूं की 10 अलग फसलें शामिल की गई थीं.
डॉ. फ़ू का कहना है कि तीन दशकों में पृथ्वी के तापमान में दो डिग्री सेल्सियस की बढ़ोतरी हुई है.
शोध के नतीजों को लेकर डॉ फ़ू ने बीबीसी न्यूज़ से कहा, "यह काफ़ी उत्साहवर्धक है क्योंकि इसका मतलब है कि फसलें अच्छा म्यूटेशन कर सकती हैं यानी ख़ुद में फ़ायदेमंद बदलाव ला सकती हैं." 
"यह म्यूटेशन महत्वपूर्ण है, और हम देख सकते हैं कि हमें जंगली व प्राकृतिक जगहों पर फसलों की विविधता को बचाए रखने के लिए बहुत प्रयास करने की ज़रूरत है."
टीम का कहना है कि इस शोध के नतीजे हमें यह बताने में मदद करते हैं कि पौधे किस तरह से भविष्य में होने वाले जलवायु परिवर्तन के हिसाब से ख़ुद को ढाल सकते हैं.
डॉ. फ़ू ने ग्रेट ब्रिटेन के वैज्ञानिकों के काम का भी ज़िक्र किया जो खेतों में उगाई जाने वाली फसलों में बीमारियों के लिए प्रतिरोधक क्षमता लाने के लिए उनकी जंगली क़िस्मों से रोग-प्रतिरोधक जीन क्लोन करने की कोशिश कर रहे हैं.
उन्होंने कहा कि यही तरीका अपनाकर जंगली क़िस्मों से जलवायु परिवर्तन रोधी जीन्स को क्लोन करके या खाद्यान्न पैदा करने वाली मौजूदा फसलों को भी जलवायु परिवर्तन रोधी बनाया जा सकता है. यह काम क्रॉस-ब्रीडिंग से भी हो सकता है.
संयुक्त राष्ट्र का अनुमान है कि आबादी की ज़रूरतों को पूरा करने के लिए 2050 तक गेहूं के उत्पादन को 60% तक बढ़ाने की ज़रूरत है.
2016 में रॉयल सोसाइटी बायोलॉजी लेटर्स जर्नल में प्रकाशित हुए एक अध्ययन में दुनिया के लिए पर्याप्त भोजन उगाने की क्षमता पर सवाल उठाते हुए जलवायु परिवर्तन से पैदा हुए जोखिम पर प्रकाश डाला गया था.
अमरीकी शोधकर्ताओं की टीम ने पाया था कि 2070 तक जलवायु में बहुत जल्दी बदलाव होंगे, घास और फसलों की प्रजातियां नई परिस्थितियों के हिसाब से ख़ुद को ढाल नहीं पाएंगी. 
भविष्य में इस तरह के ख़तरे का सामना करने वाली प्रजातियों में गेहूं, मक्का, चावल और चारा शामिल हैं. ये सभी फसलें इंसानों द्वारा ली जाने वाली कैलरी के आधे हिस्से को पूरा करती हैं.


<|endoftext|>

लेकिन कुछ लोगों को आईफ़ोन 11 में लगे ट्रिपल कैमरा का डिज़ाइन थोड़ा खटक रहा है. इसमें ट्राइपोफोबिया नामक बीमारी से ग्रसित लोग अधिक हैं.
दरअसल ट्राइपोफोबिया एक तरह का डर होता है, जिसमें छोटे छिद्रों या आयातों से बने जियोमैट्रिक पैटर्न किसी शख़्स को परेशान करते हैं. 
यही वजह है कि आईफ़ोन 11 के ट्रिपल कैमरा का डिज़ाइन कुछ लोगों को परेशान कर सकता है.
ट्राइपोफोबिया से होने वाले डर और परेशानी का सबसे उदाहरण कमल के फूल में दिखने वाले बीच हैं, उसमें छोटे-छोटे छिद्र होते हैं जो एक ख़ास पैटर्न से लगे होते हैं. छिद्रों का यह पैटर्न ट्राइपोफिबिया से पीड़ित इंसान को परेशान करने लगता है.
इसी तरह मधुमक्खी के छत्ते पर जिस तरह के पैटर्न बोने होते हैं, यह भी कुछ लोगों के लिए परेशानी का सबब बन जाते हैं.
प्रोफेसर अर्नोल्ड विल्किंस और डॉक्टर जिओफ़ कोल एसेक्स यूनिवर्सिटी में शोधार्थी हैं. इनका मानना है कि किसी ख़ास पैटर्न से नफ़रत करना या उससे डरना एक तरह से हमारे शरीर की रक्षात्मक प्रतिक्रिया होती है. 
इसे समझाने के लिए यह दोनों शोधार्थी बताते हैं कि कई लोगों को मकड़ी, सांप या बिच्छू से डर लगता है. इन जानवरों के शरीर पर भी इसी तरह के पैटर्न बने होते हैं. 
इसी डर की वजह से इन लोगों को इस पैटर्न में दिखने वाली अन्य चीज़ों या आकृतियों से भी डर लगने लगता है.
हालांकि इस तरह के डर को चिकित्सकीय तरीके से पहचाना नहीं जा सकता, इसे पैटर्न फ़ोबिया भी कहते हैं.
वैसे इस बार लॉन्च हुए आईफ़ोन 11, आईफ़ोन 11 प्रो और आईफ़ोन 11 प्रो मैक्स की सबसे ख़ास बात उसका ट्रिपल कैमरा ही है. इन कैमरों की मदद से एक ही वक़्त में मल्टीपल वीडियो रिकॉर्ड किए जा सकते हैं.
आईफ़ोन 11 के प्रो मॉडल में टेलीफोटो, वाइड और अल्ट्रा वाइड कैमरे भी हैं. इसके साथ ही इनमें नाइट मोड के लिए अलग से ऑप्शन है, जिसकी मदद से कम रोशनी में भी अच्छी तस्वीरें खीचीं जा सकती हैं.
लेकिन आईफ़ोन 11 के ये तमाम दिलचस्प पहलू उन लोगों के लिए किसी बुरे सपने की तरह हैं जिन्हें छिद्रों के पैटर्न से डर लगता है, जिन्हें ट्राइपोफोबिया है.
इन लोगों को ये पैटर्न देखकर उल्टी जैसा महसूस होने लगता है, उनकी हृदयगति बढ़ जाती है और चक्कर आने लगते हैं. 
यही वजह है कि कुछ लोगों ने आईफ़ोन 11 ना ख़रीदने का फ़ैसला किया है.
ऐसे ही कुछ लोगों ने सोशल मीडिया पर इस संबंध में अपने विचार भी साझा किए हैं. 
इन लोगों ने बताया है कि जब वो नए आईफ़ोन के बैक पर लगे कैमरों को देखते हैं तो उन्हें कैसा महसूस होता है.
अमरीका के न्यूयॉर्क शहर में रहने वाली एक छात्रा बताया कि आईफोन के पुराने मॉडल्स से उन्हें कभी कोई परेशानी नहीं हुआ लेकिन आईफ़ोन 11 का मॉडल उन्हें डरावना लगता है. 
इसी तरह एक महिला ने आईफ़ोन 11 प्रो के कैमरों की तस्वीर ट्विटर पर पोस्ट करते हुए लिखा कि क्या ये बुरा लगता है.
आईफ़ोन 8 या आईफ़ोन XR में सिंगल रियर कैमरा है, उसमें कुछ अलग तरह का पैटर्न नहीं है. 
जबकि आईफ़ोन 11 के प्रो और मैक्स वर्जन में तीन कैमरे एक ख़ास पैटर्न में सेट किए गए हैं, जिसकी वजह से ट्राइपोफोबिया से ग्रसित लोगों को परेशानी महसूस हो रही है.
आईफोन के डिज़ाइनरों ने जब ट्रिपल कैमरा को डिज़ाइन किया तो उन्होंने इस दुर्लभ स्थिति के बारे में शायद नहीं सोचा. 
आईफ़ोन 11 के ट्रिपल कैमरा पैटर्न को देखने के बाद बहुत से लोगों ने ट्राइपोफोबिया के बारे में लिखना शुरू किया है. कुछ लोगों ने मज़ाकिया अंदाज़ में आईफ़ोन 15 की तस्वीर की कल्पना की है.
यह तस्वीर ट्राइपोफोबिया से ग्रसित लोगों को और ज़्यादा डरावनी लग सकती है.
डॉक्टर जिओफ़ कोल कहते हैं, ''हम सभी किसी न किसी स्तर पर ट्राइपोफोबिया का शिकार होते हैं. हमारा डर इस बात पर निर्भर करता है कि हम उसे कितना सहन कर पाते हैं.''
अमरीका में हॉरर कहानियों की एक सिरीज़ की अभिनेत्री सारा पॉलसन और मॉडल केंडल जेनर भी उन लोगों में शामिल हैं जिन्हें ट्राइपोफोबिया है. 


<|endoftext|>

तो ये मूंछों वाले व्यक्ति कौन हैं जिन्हें गूगल डूडल में याद किया गया है? 
आपने स्कूली दिनों में माइक्रोस्कोप की आंख से बैक्टीरिया देखने के प्रैक्टिकल ज़रूर किए होंगे. क्या आपने सोचा था कि बैक्टीरिया को देखकर उसका वर्गीकरण करने का तरीक़ा किसने खोजा था?
13 सितंबर 1853 को डेनमार्क के कोपेनहेगन शहर में जन्मे ग्राम ने अपना करियर एक सरकारी अस्पताल में बतौर फिज़िशियन शुरू किया था.
ग्राम ने जो तरीक़ा खोजा, उससे बैक्टीरिया को अलग-अलग श्रेणी में बांटने में मदद मिली.
ग्राम ने ये खोज में उन लोगों के फेफड़ों के टिशूज़ के अध्ययन के वक़्त की थी जो बर्लिन में निमोनिया से मारे गए थे.
इस तरीक़े को ग्राम के नाम पर 'ग्राम स्टेन्स मेथड' कहा जाता है. ग्राम की मौत के आठ दशक बाद भी इसका ख़ूब इस्तेमाल किया जाता है. 
कई वैज्ञानिक परीक्षणों के साथ यह बीमारियों का पता लगाने में भी उपयोगी है.
जिन बैक्टीरिया की जांच के परिणाम 'ग्राम नेगेटिव' होते हैं उनसे फेफड़ों, मूत्राशय, रक्त आदि से जुड़े संक्रमण का पता चलता है.
जिन बैक्टीरिया की जांच के परिणाम 'ग्राम पॉज़िटिव' होते हैं उनसे त्वचा के रोग और डिप्थीरिया आदि जैसे रोगों का पता चलता है. 
हैंस क्रिश्च्यिन ग्राम ने अपना अध्ययन कोपेनहेगन विश्वविद्यालय में पूरी किया और इसके बाद उन्होंने जेपेटस स्टीनस्ट्रुप नामक जीव विज्ञानी के पास वनस्पति विज्ञान के सहायक के रूप में कार्य किया.
हैंस ने पौधों पर कई प्रकार के अध्ययन किए और फिर औषध विज्ञान पर महारत हासिल की.
ग्राम ने 1878 में कोपेनहेगन विश्विद्यालय से डॉक्टरेट किया था. 1879 में वे डॉक्टर बने. 1883 में उन्होंने अपनी जीवाणु विज्ञान और औषध विज्ञान विशेषज्ञता का विस्तार करते हुए यूरोप की यात्रा की थी और बैक्टीरियोलॉजी और फार्मेसी का अध्ययन किया था. 
1884 में उन्होंने अपनी बैक्टीरिया को देखने की इस खोज को प्रकाशित किया था. 1900 में वो कोपेनहेगन विश्वविद्यालय में पैथोलॉजी के प्रोफेसर हो गए थे. 
साल 1923 में उन्होंने काम से रिटायरमेंट लिया और 1938 में 85 साल की उम्र में उनकी मौत हो गई. 


<|endoftext|>

लंदन के वैज्ञानिकों ने 'नेचर' नाम की पत्रिका में इस बारे में लिखा है और बताया है कि ये ग्रह पृथ्वी से दोगुने आकार का है. वैज्ञानिकों का कहना है कि इसका तापमान शून्य से 40 डिग्री सेल्सियस के बीच है.
वैज्ञानिकों ने फ़िलहाल इस ग्रह को K2-18B नाम दिया है और पृथ्वी से यह 111 प्रकाश वर्ष की दूरी पर है. खगोलशास्त्रियों की एक बड़ी चिंता यह है कि चूंकि ये बहुत ज़्यादा दूरी पर है इसलिए अभी वहां पहुंचकर ये पता लगा पाना मुश्किल है कि क्या वहां पहले से जीवन है.
लेकिन वैज्ञानिकों को ये उम्मीद भी है कि आने वाले दशक में हम अत्याधुनिक टेलिस्कोप की मदद से इसका पता लगा सकेंगे.
कनाडा स्थित यूनिवर्सिटी ऑफ़ मोन्ट्रियॉल के प्रोफ़ेसर बियर्न बेनेक इस खोज का नेतृत्व कर रहे हैं.
प्रोफ़ेसर बियर्न बेनेक बताते हैं, "ये पहली बार है जब हम पृथ्वी के अलावा किसी दूसरे ग्रह पर सचमुच पानी की मौजूदगी और भाप देख रहे हैं. ये ग्रह ऐसी जगह पर है जहां इसे पर्याप्त मात्रा में ऊष्मा मिल सकती है, ठीक वैसे ही जैसे पृथ्वी को सूर्य से मिलती है. यही वजह है कि हम यहां जीवन की संभावना देख रहे हैं."
प्रोफ़ेसर बेनेक ने ये भी कहा कि पृथ्वी से समानता के बावजूद ये ग्रह उससे काफ़ी अलग भी है.
"मुझे लगता है कि हमें इसकी पृथ्वी से तुलना करते हुए थोड़ा सावधान रहना होगा क्योंकि ये कई मायनों में अलग भी है. इसका व्यास पृथ्वी के व्यास से लगभग ढाई गुना ज़्यादा है. हम जानते हैं कि इस तरह के ग्रहों के चारों ओर गैसों का मोटा आवरण भी होता है और जैसे-जैसे आप इसके अंदर जाते हैं, तापमान भी बढ़ता जाता है."
वैज्ञानिकों का कहना है कि अभी तक K2-18B हमारे सौर मंडल से बाहर इकलौता ऐसा ग्रह है जहां जीवन की उम्मीद जताई जा सकती है. फ़िलहाल इसके बारे में बहुत कुछ जानना बाकी है. 


<|endoftext|>

हर साल मलेरिया के 20 करोड़ से ज़्यादा मामले सामने आते हैं. जिसमें ज़्यादातर बच्चों का जानें जाती हैं. 
रिपोर्ट कहती है कि मलेरिया को ख़त्म करने का सपना अब ज़्यादा दूर नहीं है. 
लेकिन मलेरिया के परजीवी मिटाने के लिए साल में अतिरिक्त दो अरब डॉलर की आवश्यकता होगी. 
विशेषज्ञों को कहना है कि मलेरिया का उन्मूलन एक बड़ा लक्ष्य है. 
मलेरिया ऐसी बीमारी है जो प्लास्मोडियम परजीवी के कारण होती है. 
ये परजीवी मादा मच्छर के काटने से लोगों में फैलते हैं.
इस बीमारी से संक्रमित होने पर लोगों को तेज़ बुख़ार आता है और कंपकंपा देने वाली ठंड लगती है. इसके अन्य लक्षणों में एनीमिया भी शामिल है. 
ये परजीवी लीवर की कोशिकाओं और लाल रक्त कोशिकाओं को संक्रमित करते हैं.
ये बीमारी मस्तिष्क समेत पूरे शरीर पर क़ब्ज़ा कर लेती है जो काफ़ी घातक हो सकता है. 
हर साल लगभग 435,000 लोग मलेरिया के कारण मर जाते हैं जिनमें ज़्यादातार छोटे बच्चे शामिल होते हैं. 
विश्व ने पहले ही मलेरिया के ख़िलाफ़ काफ़ी प्रगति कर ली है. 
ये सब मच्छरों के काटने को रोकने के तरीकों के कारण हुआ है. जैसे कि कीटनाशक से मच्छरों को मारना, मच्छरों से बचकर सोने के लिए जाली का इस्तेमाल करना और बीमार व्यक्तियों को बेहतर दवाईयां मुहैया कराना.
रिपोर्ट के लेखकों में से एक डॉक्टर विनी म्प्पजू-शुम्बुशो कहते हैं, इतनी प्रगति के बावजूद भी मलेरिया दुनियाभर के समुयादायों को छीन रहा है, लोगों की जानें ले रहा है और आर्थिक क्षमता को भी नुक़सान पहुंचा रहा है. 
"यह बात विशेष रूप से अफ्रीका के लिए है, जहां सिर्फ़ पांच देश वैश्विक बोझ का लगभग आधा हिस्सा हैं"
मलेरिया उन्मूलन यानि दुनिया के चेहरे से मलेरिया को मिटा देना. ये एक बड़ी उपलब्धी होगी. 
ये रिपोर्ट विश्व स्वास्थ्य संगठन ने तीन साल पहले ये आकलन करने के लिए गठित की थी कि इसमें कितनी लागत लगेगी और ये करना कितना संभव होगा. 
दुनिया के प्रमुख मलेरिया विशेषज्ञों, वैज्ञानिकों और अर्थशास्त्रियों ने मिलकर ये निष्कर्ष निकाला है कि 2050 तक मलेरिया उन्मूलन किया जा सकता है.
लांसेट में प्रकाशित उनकी रिपोर्ट को इस तरह की पहली रिपोर्ट बताया जा रहा है. 
रिपोर्ट के मुख्य लेखकों में से एक रिचर्ड फिचेम का कहना है, "बहुत लंबे समय तक मलेरिया से मुक्त होना दूर का सपना दिखाई पड़ता था लेकिन अब 2050 तक मलेरिया को ख़त्म किया जा सकता है"
"ये रिपोर्ट बताती है कि एक पीढ़ी के भीतर मलेरिया को ख़त्म किया जा सकता है"
हालांकि उन्होंने चेतावनी देते हुए कहा कि ये लक्ष्य का पाने के लिए साहसिक कार्रवाई करने की ज़रूरत भी पड़ सकती है. 
रिपोर्ट का अंदाज़ा है कि वर्तमान के रूझानों के आधार पर 2050 तक काफ़ी दुनिया काफ़ी हद तक मलेरिया मुक्त हो जाएगी. 
लेकिन तब भी अफ्रीका के सेनेगल से मोजाम्बिक तक में मलेरिया की एक ज़िद्दी बेल्ट रहेगी. 
रिपोर्ट कहती है कि 2050 तक विश्व को मलेरिया मुक्त करने के लिए वर्तमान तकनीकों को अधिक प्रभावी ढंग से उपयोग करने की और मलेरिया से निपटने के लिए नए तरीकों का विकास करने की ज़रूरत होगी. 
इसमें जीन-ड्राइव प्रौद्योगिकियों की क्षमता भी शामिल हो सकती है. 
अनुवांशिक विरासत के सामन्य नियमों के विपरीत जीन-ड्राइव एक जीन यानि डीएनए के एक टुकड़े को आबादी के माध्यम से फैलाने के लिए मजबूर करती है. 
ये सिद्धांत एक रूप से मच्छरों को बांझ बना सकता है और उनकी आबादी के पतन का कारण बन सकता है या उनके परजीवियों के लिए प्रतिरोधी बन सकता है.
एस्वतिनी के राजा मस्वाती और अफ्रीकी मलेरिया समझौते की कुर्सी पर बैठे नेताओं ने कहा, एक पीढ़ी के भीतर मलेरिया को ख़त्म करना महत्वकांक्षी, ज़रूरी और कर लेने लायक़ है. 
"मलेरिया के मच्छरों और परजीवियों के ख़िलाफ़ लगातार संघर्ष किया गया है, ये दोनों ही मलेरिया हस्तक्षेप के प्रभाव को विकसित करने के लिए बढ़ रहे हैं."
"हमें ये सुनिश्चित करना चाहिए कि इस विचार को प्राथमिकता दी जाए"
हर साल लगभग 4.3 अरब डॉलर मलेरिया पर ख़र्च किया जाता है. 
लेकिन मलेरिया से छुटकारा पाने के लिए 2050 तक हर साल दो अरब डॉलर की ज़रूरत होगी. 
लेखकों का कहना है कि खोए हुए जीवन और मलेरिया परजीवी और मच्छरों से लड़ने के के ख़िलाफ़ लगातार संघर्ष करने के कारण दवाओं और कीटनाशकों के प्रतिरोध को विकसित करने के लिए व्यवसाय लागत की ज़रूरत पड़ेगी.
रिपोर्ट का बताती है कि हर साल दो अरब डॉलर करना प्राप्त करना चुनौतीपूर्ण होगा, लेकिन मलेरिया को ख़त्म करने के बाद सामाजिक और आर्थिक लाभ लागत से बहुत अधिक होंगे. 
वैश्विक स्तर पर एक बीमारी का उन्मूलन सचमुच एक चुनौती है.
यह अभी तक सिर्फ़ एक बार हुआ है, 1980 में. जब चेचक को पूरी तरह से ख़त्म कर दिया गया था. 
ये काम करने के लिए बड़े प्रयासों की और प्रभाविक टीकों की ज़रूरत होगी.
लेकिन इसका कारण है कि चेचक ही एकलौती ऐसी बीमारी है जिससे मुक्ति पाई गई है और इतिहास में देखें तो ये मालूम चलता है कि किसी भी बीमारी से मुक्ति पाना कितना चुनौतीपूर्ण हो सकता है. 
चेचक के सफल उन्मूलन के बाद साल 2000 पोलियो के उन्मूलन की भी उम्मीद लगाई जा रही थी. 
इसके दो दशक बाद प्रारंभिक लक्ष्य और मामलों में 99% की कटौती की गई, हालांकि अंतिम 1% मामलों में ये मुश्किल साबित हुआ है.
नाइजीरिया और अफ्रीका परिणामस्वरूप पोलियो को ख़त्म करने के कगार पर है. लेकिन दो शेष स्थानिक देशों (पाकिस्तान और अफ़ग़ानिस्तान) में हर बच्चे को टीका मिलना अभी भी मुश्किल साबित हो रहा है.
विश्व स्वास्थ्य संगठन के जनरल डायरेक्टर का कहना है, "एक शतक से मलेरिया से मुक्ति पाना स्वास्थ्य क्षेत्र के लिए एक लिए बड़ा लक्ष्य रहा है, लेकिन ये बहुत चुनौतीपूर्ण भी है." 
लेकिन मौजूदा उपकरणों और दृष्टिकोण के साथ तय समयसीमा में विश्व को मलेरिया से मुक्त नहीं कराया जा सकता. इनमें से ज़्यादातर उपकरण पिछली सदी या उससे पहले ही विकसित किए गए हैं. 
घना के स्वास्थ्य और विज्ञान विश्वविद्यालय की डॉक्टर फ्रेड बिंका कहती हैं, "मलेरिया से मुक्ति पाना एक बड़ा लक्ष्य है." 
"ऐसा करने के लिए महत्वाकांक्षा, प्रतिबद्धता और साझेदारी की आवश्यकता होगी, लेकिन हम जानते हैं कि इससे वापसी में जो मिलेगा वो इसमें किए निवेश के लायक़ होगा. न केवल निरंतरता में जीवन बचाने, बल्कि मानव कल्याण में सुधार, अर्थव्यवस्थाओं को मज़बूत करने और एक स्वस्थ, सुरक्षित और अधिक न्यायसंगत योगदान में भी." 


<|endoftext|>

लेकिन क्या भारत जैसे दुनिया के सबसे तेज़ी से बढ़ते स्मार्टफ़ोन बाज़ार में ये अपनी पैठ और मज़बूत कर पाएगा?
चालीस हज़ार रुपये के रेंज में आने वाले प्रीमियम स्मार्ट फ़ोन सेगमेंट में सैमसंग का दबदबा है. लेकिन इस साल, पहली बार भारत में एप्पल ने सैमसंग को पीछे छोड़ दिया. 
रिसर्च कंपनी इंटरनेशनल डेटा कार्पोरेशन की रिपोर्ट के अनुसार, इस साल की दूसरी तिमाही में एप्पल ने प्रिमियम सेगमेंट में 41.2 प्रतिशत की हिस्सेदारी हासिल कर ली.
तकनीक पत्रकार माला भार्गव ने बीबीसी को बताया, "भारतीय स्मार्टफ़ोन बाज़ार में चीजें बदल रही हैं. कोई भी ऐसी कंपनी नहीं है जो निश्चिंत हो सके, चाहे उसकी बाज़ार पर पकड़ कितनी भी हो."
एप्पल के ताज़ा मोबाइल फ़ोन मॉडल हैं आईफ़ोन 11, 11 प्रो और 11 प्रो मैक्स, जो 27 सितम्बर से भारत में मिलना शुरू हो जाएंगे.
भार्गव कहती हैं, "आईफ़ोन 11 को भारतीय बाज़ार के मुताबिक़ बनाया गया है." 
हाल के महीनों में एप्पल ने अपने पहले के हैंडसेट आईफ़ोन एक्सआर की क़ीमत में काफ़ी कमी थी, 73,900 से 53,900 रुपये कर दिया था. और इसकी वजह से उसकी बिक्री बढ़ी. 
माला भार्गव के अनुसार, "भारत में उपभोक्ताओं का रुख़ डिस्काउंट और बेहतर डील पर निर्भर करता है. आईफ़ोन बहुत लोकप्रिय ब्रांड हैं इसलिए क़ीमत कम होते ही बहुत से लोग उसकी ओर रुख़ करते हैं." 
उनका कहना है कि पहली बार भारत में अग्रणी होने का ये एक कारण है. आईफ़ोन 11 में एक से अधिक कैमरा है और पहले से अधिक तेज़ प्रासेसर है. 
इसके दो मॉडल हैं और कंपनी का कहना है कि पहले के एक्सएस मॉडलों के मुक़ाबले इसकी बैटरी चार से पांच घंटे अधिक चलेगी. 
भार्गव कहती हैं, "आईफ़ोन 11 का शुरुआती मॉडल, आईफ़ोन एक्सआर का सही मायने में वारिस है."
इसकी क़ीमत 64,900 रुपये है. आईफ़ोन एक्सआर से ये बहुत ज़्यादा महंगा नहीं है. माला भार्गव का कहना है कि इस क़ीमत पर कंपनी अपना आधार बढ़ा सकती है. 
एप्पल ने आईफ़ोन 11 प्रो और आईफ़ोन 11 प्रो मैक्स भी लॉंच किया है जिनकी क़ीमत 99,990 रुपये और 109,900 रुपये है. हालांकि इतनी क़ीमत शायद ही उपभोक्ताओं को आकर्षित करे.  
भार्गव कहती हैं, "लेकिन इसका दूसरा पहलू ये है कि इस गैप से कंपनी को फायदा पहुंचेगा क्योंकि पुराने आईफ़ोन और नए आईफ़ोन 11 के लिए मैदान ख़ाली रहेगा और इससे कंपनी की हिस्सेदारी बढ़ सकती है."
कंपनी अभी भी आईफ़ोन एक्सआर और आईफ़ोन 8 बेच रही है, जोकि उपभोक्ताओं के सामने और विकल्प देता है. 
वो कहती हैं, "बाक़ी देशों में स्मार्टफ़ोन की बिक्री घट रही है, हालांकि एप्पल इसमें कुछ कर नहीं सकता बजाय भारत में अपनी स्थिति मज़बूत करने के. क्योंकि यही एक बाज़ार है जहां बढ़ोत्तरी दिख रही है."
चालू वित्त वर्ष की दूसरी तिमाही में तीन करोड़ 69 लाख हैंडसेट भारत में आए, जोकि पिछले साल के मुक़ाबले 9.9 प्रतिशत अधिक है. 
लेकिन दूसरी तरफ़ इस साल की पहली तिमाही में वैश्विक स्मार्टफ़ोन बाज़ार में 8 प्रतिशत की गिरावट दर्ज की गई थी और एप्पल के शिपमेंट में 20 प्रतिशत की कमी आई.  
भार्गव कहती हैं, "भारत में अभी भी पहली बार स्मार्ट फ़ोन ख़रीदने वाले लाखों उपभोक्ता मौजूद हैं. बजट फ़ोन इस्तेमाल करने वाले और बहुत से लोग हैं जो बेहतर विकल्प की तलाश में हैं."


<|endoftext|>

ब्रिटिश मेडिकल जर्नल में प्रकाशित इस शोध में 18 सालों तक 48 हज़ार लोगों का अध्ययन किया गया.
प्रति हज़ार मांस खाने वालों की तुलना में वीगन और शाकाहारी लोगों में हृदय की धमनियों (सीएचडी) से जुड़े रोगों के 10 कम मामले मिले, जबकि स्ट्रोक के तीन अधिक मामले पाए गए.
डाइट एक्सपर्ट का कहना है कि लोग शाकाहारी हों या मांसाहारी, उन्हें विभिन्न प्रकार की चीज़ें खानी चाहिए, जो उनके स्वास्थ्य के लिए लाभदायक होती हैं.
इसमें ईपीआईसी-ऑक्सफोर्ड के अध्ययन के आंकड़ों का विश्लेषण किया गया है. ईपीआईसी-ऑक्सफोर्ड आहार और स्वास्थ्य पर की जाने वाली एक प्रमुख दीर्घकालिक शोध परियोजना है.
अध्ययन में शामिल आधे लोग मांसाहारी थे, जिन्हें साल 1993 से 2001 के बीच इसमें शामिल किया गया था. 16 हज़ार लोग वीगन और शाकाहारी थे. इसके अलावा 7.5 हज़ार वैसे लोग थे, जिन्होंने ख़ुद को पेसेटेरियन बताया, यानी वे मछली तो खाते थे पर मांस नहीं.
उन सभी से शुरुआत में उनके आहार के बारे में पूछा गया, फिर यही जानकारी साल 2010 में उनसे दोबारा ली गई.
सिर्फ़ आहार ही नहीं, उनके स्वास्थ्य का इतिहास कैसा रहा था, ध्रूमपान और शारीरिक गतिविधियों तक के बारे में जानकारी ली गई.
कुल मिलाकर हृदय की धमनियों से जुड़े रोगों (सीएचडी) के 2820 मामले पाए गए. वहीं स्ट्रोक के 1072 मामले मिले, जिनमें से दिमाग की नस के फट जाने के 300 मामले भी शामिल थे.
मांसाहारियों की तुलना में पेसेटेरियन में हृदय की धमनियों से जुड़े रोगों का 13 फ़ीसदी कम जोखिम पाया गया, जबकि वीगन और शाकाहारी लोगों में यह जोख़िम 22 फ़ीसदी कम था.
लेकिन शाकाहारी लोगों में स्ट्रोक का जोख़िम 20 फ़ीसदी अधिक पाया गया. शोधकर्ताओं के मुताबिक़ यह विटामिन बी-12 की कमी की वजह से हो सकता है लेकिन उन्होंने यह भी कहा कि इस बात की पुष्टि के लिए और अधिक अध्ययन की ज़रूरत थी.
यह भी संभव है कि रोगों के जोख़िम का लोगों की डाइट से कोई लेना-देना न हो और यह सिर्फ़ उनलोगों के जीने के तरीक़ों के अंतर को दर्शाता हो, जो मांस नहीं खाते हैं.
ब्रिटिश डाइटेटिक एसोसिएशन के डॉ. फ्रैंकी फिलिप्स इस सवाल का जवाब ना में देती हैं क्योंकि यह एक ऐसा अध्ययन था, जिसमें लोगों पर नज़र रखी गई थी.
वो कहती हैं, "उन्होंने वर्षों तक लोगों के खान-पान पर नज़र रखी इसलिए यह एक वजह हो सकती है लेकिन यह कोई कारण और प्रभाव नहीं है."
"लोगों को एक बेहतर योजना बना कर आहार और विभिन्न प्रकार के खाद्य पदार्थों का सेवन करना चाहिए."
"मांस खाने वालों लोगों के लिए ज़रूरी नहीं है कि वे हर रात अलग-अलग तरह के आहार लें क्योंकि वे बिना सब्जियों के मांस और आलू खाकर जी सकते हैं."
साल 2010 में शोधकर्ता अध्ययन में शामिल प्रतिभागियों के पास दोबारा गए और उनसे उनके डाइट के बारे में पूछा.
लेकिन डॉ. फिलिप्स का कहना है कि वीगन और शाकाहारी लोगों के डाइट बदल गए होंगे.
वो कहती हैं, "यह वह डेटा है जो कुछ दशकों पहले एकत्रित किया गया था."
"यह हो सकता है कि आज का शाकाहारी भोजन 20 से 30 साल पहले के शाकाहारी भोजन और वीगन से बहुत अलग हो."
"वीगन और शाकाहारी आहारों की श्रेणी में बड़े पैमाने पर बदलवा आया है."
प्रोसेस्ड और रेड मीट ज़्यादा खाने से कैंसर के ख़तरे बढ़ते हैं.
शाकाहारी और मांसाहारी लोगों के लिए संतुलित आहार क्या होना चाहिए, इसका जिक्र ब्रिटिश नेशनल हेल्थ सर्विस की 'इटवेल गाइड' में किया गया है.
लेकिन वीगन और शाकाहारी लोगों को कुछ अतिरिक्त पोषक तत्वों की ज़रूरत होती है.
उदाहरण के लिए जो लोग मांस, डेयरी प्रोडक्ट और मछली खाते हैं उन्हें आमतौर पर विटामिन बी-12 की कमी नहीं होती. यह स्वास्थ खून और नर्वस सिस्टम के लिए ज़रूरी होता है.
वीगन को इसकी कमी हो सकती है, हालांकि वो बी-12 के लिए कई मोटे अनाज वाला नाश्ता कर सकते हैं.
जो लोग मांस खाना पसंद नहीं करते हैं उन्हें पूरे अनाज से बने आटे की रोटी, ड्राई फ्रूट्स और दाल खानी चाहिए.


<|endoftext|>

वैज्ञानिकों ने मैक्सिको की खाड़ी से मिले एक 130 मीटर की चट्टान के एक टुकड़े का परीक्षण किया है. 
इस चट्टान में मौजूद कुछ ऐसे तत्व मिले हैं जिनके बारे में बताया जा रहा है  कि 6.6 करोड़ साल पहले एक बड़े क्षुद्रग्रह (ऐस्टरॉइड) के पृथ्वी से टकराने के बाद यह जमा हुई थी.
इसके प्रभाव का अंदाज़ा इस बात से लगाया जा सकता है कि यह वही उल्कापिंड है जिसके कारण विशालकाल डायनासोर विलुप्त हो गए थे.  इस उल्का पिंड से टकराने से वहां 100 किलोमीटर चौड़ा और 30 किलोमीटर गहरा गड्ढा बन गया था.
ब्रिटिश और अमरीकी रिसर्चरों की एक टीम ने गड्ढे (क्रेटर) की जगह पर ड्रिलिंग करने में हफ़्तों लगाए. 
इन वैज्ञानिकों ने जो नतीजे निकाले उसमें पहले के अध्ययनों की ही पुष्टि हुई, जिनमें पहले ही इस विनाशकारी प्राकृतिक के बारे में विश्लेषण किया जा चुका है. 
लगभग 200 किलोमीटर चौड़ा क्रेटर मैक्सिको के युकाटन प्रायद्वीप में है. इसके सबसे अच्छे से संरक्षित इलाक़ा चिकशुलूब के बंदरगाह के पास है.
वैज्ञानिकों ने जिस चट्टान का अध्ययन किया वो सेनोज़ोइक युग का प्रमाण बन गया है जिसे स्तनपायी युग के नाम से भा जाना जाता है. 
ये चट्टान बहुत से बिखरे हुए तत्वों का एक मिश्रण है, लेकिन रिसर्चरों का कहना है कि ये इस तरह से बंटे हुए हैं कि ये इनके अवयवों की पहचान हो जाती है.
नीचे से पहले 20 मीटर में ज़्यादातर कांचदार मलबा है, जो गर्मी और टक्कर के दबाव के कारण पिघली चट्टानों से बना है.
इसका अगला हिस्सा पिघली चट्टानों के टुकड़े से बना है यानी उस विस्फोट के कारण जो गरम तत्वों पर पानी पड़ने से हुआ था. ये पानी उस समय वहां मौजूद उथले समंदर से आया था. 
शायद उस समय इस उल्का पिंड के गिरने के कारण पानी बाहर गया लेकिन जब ये गर्म चट्टान पर वापस लौटा, एक तीव्र क्रिया हुई होगी. ये वैसा ही था जैसा ज्वालामुखी के समय होता है जब मैग्मा मीठे पानी के सम्पर्क में आता है. 
डायनासोर की साढ़े छह फ़ीट लंबी जांघ की हड्डी मिली 
वैज्ञानिकों का मानना है कि इस प्रभाव के पहले एक घंटे में यह सभी घटनाएं घटी होंगी लेकिन उसके बाद भी पानी बाहर आकर उस क्रेटर को भरता रहा होगा.
इस चट्टान का अगला हिस्सा 80 से 90 मीटर का हिस्सा उस कचरे से बना है जो उस समय पानी में रहा होगा.
चट्टान के भीतरी भाग से सूनामी के प्रमाण भी मिले हैं. चट्टान के अंदर 130 मीटर पर सुनामी के प्रमाण मिलते हैं. चट्टान में जमीं परतें एक ही दिशा में हैं और इससे लगता है कि बहुत उच्च उर्जा की किसी घटना के कारण इनका जमाव हुआ होगा. 
वैज्ञानिकों का कहना है कि इस प्रभाव से एक बड़ी लहर पैदा हुई जो क्रेटर से कई किलोमीटर दूर के तटों तक पहुंची होगी.
लेकिन ये लहर वापस आई होगी और चट्टान का ऊपरी हिस्सा जिन पदार्थों से मिलकर बना है, ऐसा लगता है कि सुनामी की वापसी लहर का नतीजा है. 
ऑस्टिन में टेक्सस विश्वविद्यालय के प्रोफ़ेसर और रिसर्च के सह-लेखक, शॉन गुलिक ने बीबीसी को बताया, "यह सब एक दिन में हुआ. सुनामी किसी हवाई जहाज़ की गति से चलती है और चौबीस घंटे लहरों को दूर ले जाने और फिर से वापस लेने के लिए पर्याप्त समय है."
प्रोफ़ेसर गुलिक की टीम वहां मिले कई सुबूतों के आधार पर सूनामी आने की बात पर विश्वास कर रही है क्योंकि चट्टान के ऊपरी परतों में चारकोल का मिश्रण मिला है, जो इस बात का प्रमाण है कि टक्कर के कारण जो आग पैदा हुई होगी वो आस पास के ज़मीनी इलाक़ों तक पहुंची होगी. 
दिलचस्प बात यह है कि रिसर्च टीम को चट्टान में कहीं भी सल्फ़र नहीं मिला है. यह आश्चर्य की बात है क्योंकि यह उल्का पिंड सल्फ़र युक्त खनिजों से बने समुद्री तल से टकराया होगा.
किसी कारण से सल्फ़र वाष्प में बदल कर ख़त्म हो गया लगता है. 
यह नतीजा उस सिद्धांत का भी समर्थन करता है कि डायनासोर पृथ्वी से कैसे विलुप्त हुए थे.
सल्फ़र के पानी में घुलने और हवा में मिलने से मौसम काफ़ी ठंडा हो गया होगा. मौसम के इतना ठंडा हो जाने से हर तरह के पौधों और जानवरों के लिए जीवित रहना बेहद मुश्किल हुआ होगा.
प्रोफ़ेसर गुलिक कहते हैं, "इस प्रक्रिया से निकले सल्फ़र की मात्रा का अनुमान 325 गीगा टन है. यह क्रैकटोआ जैसे ज्वालामुखी से निकलने वाली मात्रा से बहुत ज़्यादा है. क्रैकाटोआ से निकलने वाली सल्फ़र की मात्रा भी मौसम को काफ़ी ठंडा कर सकती."
स्तनपायी इस आपदा से उबर गए लेकिन डायनाडोर इसके प्रभाव से नहीं बच पाए.
12 किलोमीटर चौड़ा उल्कापिंड, जिसने पृथ्वी के क्रस्ट में 100 किलोमीटर चौड़ा और 30 किलोमीटर गहरा छेद बना दिया. 
इससे 200 किलोमीटर चौड़ा और कुछ किलोमीटर गहरा क्रेटर बन गया. 
आज अधिकांश क्रेटर समुद्र में दफ़्न हैं.  ज़मीन पर ये लाइमस्टोन से ढके हुए होते हैं.


<|endoftext|>

नए iPhone 11, iPhone 11 Pro और iPhone 11 Pro Max फोन्स की ख़ासियत यह बताई गई है कि इनके कैमरे एक साथ कई तरह के फॉरमैट में वीडियो (स्लोमोशन सेल्फ़ी, लैंडस्केप सेल्फ़ी) रिकॉर्ड कर सकते हैं. 
इसके अलावा इनमें टेलीफ़ोटो, अल्ट्रा वाइड और नया नाइट मोड भी है जिसकी मदद से कम रौशनी में भी इनके कैमरे उम्दा तस्वीरें खींच सकते हैं.
इनका प्रोसेसर भी पहले के आईफ़ोन्स के मुक़ाबले बढ़िया लगाए गए हैं. यानी ये फ़ोन पहले से भी अधिक तेज़ी से काम करेंगे.
ऐपल के अनुसार इनकी बैटरी भी पहले के मुक़ाबले बेहतर है और लॉन्च किए गए आईफोन चार या पांच घंटे ज्यादा काम करेंगे.
कैलिफोर्निया के कूपर्टीनो में हुए एक भव्य समारोह में ऐपल के सीईओ टीम कुक ने जब एक साथ तीन मोबाइल फ़ोन लॉन्च किए तो उन्होंने बताया कि ये कई खूबियों के साथ एकदम नए डिज़ाइन में उपलब्ध है.
इन तीन मॉडलों iPhone 11, 11 Pro, 11 Pro Max की कीमतें क्रमशः 699 अमरीकी डॉलर (50,228 रुपये), 999 अमरीकी डॉलर (71,786 रुपये) और 1099 अमरीकी डॉलर (78,971 रुपये) हैं.
ये फ़ोन वाटर प्रूफ और डस्‍ट रेसिस्‍टेंट हैं, यानी दावा है कि पानी और धूल से इनका कुछ नहीं बिगड़ेगा. आईफोन 11 प्रो में 5.8 इंच स्‍क्रीन है. आईफोन 11 प्रो मैक्‍स में 6.5 इंच की स्‍क्रीन है.
दोनों मोबाइल में स्‍क्रीन रिजॉल्‍यूशन 458ppi है. डिस्‍प्‍ले को सुपर रेटिना का नाम दिया गया है.
आईफ़ोन पहली बार ट्रिपल कैमरा तकनीक के साथ उतरा है. इनमें 12 मेगापिक्‍सल का वाइड एंगल कैमरा, एक 12 मेगापिक्‍सल का अल्‍ट्रा वाइड एंगल कैमरा और बेहतर जूम के लिए एक टेलीफ़ोटो कैमरा भी है.
वाइड एंगल तस्वीरें लेने की क्षमता की बदौलत अब ग्रुप सेल्फ़ी लेने में उतनी ही दूरी से यह कैमरा पहले से अधिक लोगों को कैप्चर कर सकेगा.
इसके साथ ही iPhone 11 में iPhone XR से एक घंटे ज्यादा बैटरी बैकअप भी मिलेगा.
आईफोन 11 में नाइट मोड और 60 फ्रेम प्रति सेकेंड की दर से वीडियो रिकॉर्ड की सुविधा भी है.
वैसे यह तकनीक नई नहीं है क्योंकि भारतीय बाज़ार में Samsung A80 और Huawei P20 Pro जैसे मोबाइल फ़ोन में भी यह नाइट मोड तकनीक पहले से मौजूद है. नाइट मोड तकनीक में कैमरा बेहतर तस्वीरें खींचने की तकनीक मौजूद है.
iPhone 11 में पहले से तेज़ फेस आईडी दी गई है. वहीं इसके प्रो मॉडल में ट्रिपल रियर कैमरा और डीप फ़्यूजन कैमरा फीचर है. जिसका उपयोग लो लाइट में तस्वीरें खींचने में होगा.
बीते कुछ वर्षों में मशीन लर्निंग और आर्टिफिशियल इंटेलिजेंस के क्षेत्र में बहुत काम हुआ है.
डुअल कैमरे की जगह अब कंपनियां अपने स्मार्टफ़ोन में ट्रिपल कैमरा तकनीक पर काम कर रही हैं.
इस तकनीक की मदद से मोबाइल फ़ोन की क्षमता और उनका प्रदर्शन बढ़ जाता है.
हाई स्पीड मोनोक्रोम सेंसर और बेहतर लाइट सेंसिटिविटी तकनीक की मदद से ये ट्रिपल कैमरे कम रौशनी में भी साफ़ तस्वीरें खींच सकते हैं.
वहीं वाइड एंगल तकनीक बैकग्राउंड की तुलना में फ़ोटो में चेहरे को हाईलाइट करने में बेहद उपयोगी होता है.
कुछ दिनों पहले ही सैमसंग भी अपने नए A80 मॉडल में इनफिनिटी डिस्प्ले और रोटेटिंग ट्रिपल कैमरा तकनीक के साथ आया था.
ट्रिपल कैमरा तकनीक में तीसरा कैमरा और अधिक ज़ूम करने में मददगार होता है. इसकी मदद से डुअल कैमरे की तुलना में दूर से खींची गई तस्वीर भी हाई रिजॉल्यूशन यानी प्रिंटिंग क्वालिटी की होती है. यानी ज़ूम करने पर भी तस्वीरें डुअल कैमरे के मुक़ाबले कम ब्लर होती हैं.
सबसे पहले ख़्वावे ट्रिपल कैमरा तकनीक के साथ आई थी. उसने अपने P20 प्रो मॉडल में इसे लगाया. इसके बाद कंपनी मेट 20, मेट 20 प्रो और मेट 20 एक्स मॉडल में भी ट्रिपल कैमरा ले कर आई.
सैमसंग भी ट्रिपल कैमरा के साथ बाज़ार में आ चुकी है. उसने गैलेक्सी एस10+, गैलेक्सी A80 जैसे मॉडल में ट्रिपल कैमरे लगाए हैं.
इसके अलावा सोनी एक्सपीरिया 1, एलजी वी50 थिन, शियोमी एमआई9, वीवो वी15 प्रो, ओप्पो रेनो 10एक्स जूम, रेडमी के20 प्रो भी ट्रिपल कैमरे के साथ बाज़ार में उतर चुके हैं.
ऐपल ने इसके साथ ही आईफोन पर निर्भरता कम करने के लिए वीडियो सेवा, एप्पल टीवी+ और गेम सबक्रिप्शन सेवा लांच करने की तारीख़ भी तय कर दी है.
वहीं आईफ़ोन-11 के लॉन्च के साथ ही आईफ़ोन-8 की कीमत घटकर लगभग 32 हज़ार रुपये हो गई है जबकि आईफ़ोन एक्सआर की कीमत लगभग 43 हज़ार रुपये हो गई है.
नए मॉडल शुक्रवार यानी 13 सितंबर से प्री ऑर्डर किए जा सकते हैं जो 20 सितंबर से ग्राहकों को मिलने शुरू हो जाएंगे.


<|endoftext|>

लोग ये भी दावा करते हैं कि ऐसा इसलिए होता है क्योंकि उनका मोबाइल उनकी निजी बातचीत को सुन रहा होता है.
एक मोबाइल सुरक्षा कंपनी ने इन लोकप्रिय दावों, जिसे अक्सर लोग साज़िश करार देते हैं, की पड़ताल की. 
कंपनी ने पता लगाने की कोशिश की कि क्या वास्तव में बड़ी टेक कंपनियां हमारी बातचीत सुन रही हैं?
सोशल मीडिया पर भी इससे जुड़े पोस्ट अक्सर देखने को मिलते हैं, जिसमें लोग दावा करते हैं कि फ़ेसबुक और गूगल जैसी कंपनियां उनकी जासूसी कर रही है ताकि उनकी व्यक्तिगत ज़रूरतों के हिसाब से उन्हें संबंधित विज्ञापन दिखाया जा सके.
हाल के महीनों में सोशल मीडिया पर कई ऐसे वीडियो वायरल हुए हैं, जिनमें प्रोडक्ट्स के बारे में लोग बात कर रहे होते हैं और फिर उन्हीं प्रोडक्ट्स के विज्ञापन ऑनलाइन दिखाई देते हैं.
मोबाइल सुरक्षा कंपनी वांडेरा के साइबर सुरक्षा विशेषज्ञों ने इसकी सच्चाई पता करने के लिए एक ऑनलाइन अध्ययन किया और पाया कि ये दावे बिल्कुल ग़लत हैं कि आपका फ़ोन और ऐप आपकी निजी बातचीत को सुन रहा है.
शोधकर्ताओं ने दो मोबाइल फ़ोन लिए, पहला सैमसंग और दूसरा आईफोन. 
इन दोनों फोन को उन्होंने एक "ऑडियो रूम" में रख दिया, जहां 30 मिनट तक लगातार कुत्ते और बिल्ली के खाने से जुड़े ऑडियो विज्ञापन चलाए.
इसके अलावा, एक दूसरे शांत कमरे में दो एक जैसे फोन फोन रखे गए.
सुरक्षा विशेषज्ञों ने इन फोन में इंस्टॉल फ़ेसबुक, इंस्टाग्राम, क्रोम, स्नैपचैट, यूट्यूब और अमेज़ॉन को सभी परमिशन दिए ताकि वे ऑडियो, इंटरनेट, कैमरा, गैलरी का इस्तेमाल कर सकें.
इसके बाद उन्होंने सभी एप प्लैटफॉर्म और वेबपेज पर पालतू जानवरों के खाने से जुड़े विज्ञापन सर्च किए और देखे. इस दौरान उन्होंने फ़ोन की बैटरी और डेटा की खपत का भी विश्लेषण किया.
उन्होंने इस प्रयोग को तीन दिनों तक एक ही समय पर दोहराया और पाया कि "ऑडियो रूम" में रखे फ़ोन पर पालतू जानवर के खाने से जुड़े कोई भी विज्ञापन नहीं दिखाए गए और न ही बैटरी और डेटा की खपत ज़्यादा हुई.
दोनों कमरों में फोन पर देखे जाने वाले विज्ञापन समान थे. सभी फोन के डेटा ट्रांसफर को रिकॉर्ड किया गया और उसकी तुलना वर्चुअल असिस्टेंट ऐप जैसे सिरी और गूगल असिस्टेंट के इस्तेमाल किए गए डेटा से की गई. 
वांडेरा के सिस्टम इंजीनियर जेम्स मैक ने कहा, "हम लोगों ने पाया कि 30 मिनट में जितना डेटा वर्चुअल असिस्टेंट एप में खर्च हुआ, उससे कहीं कम खर्च फ़ेसबुक, यूट्यूब, इंस्टाग्राम, क्रोम, स्नैपचैट, यूट्यूब और अमेज़ॉन पर हुआ. इससे यह पता चला कि ये एप लगातार ऑडियो रिकॉर्डिंग नहीं कर रहे थे और न ही उसे क्लाउड पर अपलोड कर रहे थे." 
उन्होंने कहा, "अगर ये कंपनियां हमारी जासूसी कर रही होतीं तो हम उम्मीद कर रहे थे कि इनका डेटा उपयोग वर्चुअल असिस्टेंट ऐप के डेटा खपत से ज़्यादा होता."
टेक कंपनियां वर्षों से इन दावों को ख़ारिज करती रही हैं कि वो हमारी जासूसी के लिए हमारे मोबाइल फ़ोन में लगे माइक्रोफ़ोन का इस्तेमाल करते हैं.
पिछले साल फ़ेसबुक प्रमुख मार्क ज़करबर्ग ने अमरीकी संसद में अपने बयान में जासूसी के आरोपों को ख़ारिज किया था.
हालांकि लोगों का इन कंपनियों के प्रति अविश्वास बढ़ा है और कई यूजर्स को अब भी लगता है कि उनके साथ जासूसी हो रही है.
अध्ययन में एक दिलचस्प बात यह भी सामने आई कि शांत कमरे में रखे फोन के अधिकांश एंड्रॉइड ऐप ने "ऑडियो रूम" के आईफोन ऐप की तुलना में अधिक डेटा इस्तेमाल किया था.
अध्ययन में जो बातें सामने आई हैं, उसके आधार पर कंपनी के सह-संस्थापक और मुख्य कार्यकारी अधिकारी एल्डर टुवे ने कहा कि उन्हें इस बात के कोई सबूत नहीं मिले कि ये ऐप ऐसा कुछ रहे हैं. "हो सकता है कि जासूसी दूसरे तरीकों से की जा रही हो, जिसके बारे में हम नहीं जानते, लेकिन मैं कहूंगा कि इसकी आशंका बहुत कम है."
अभी तक की पड़ताल से जो भी नतीजे सामने आए हैं, वो सूचना सुरक्षा उद्योग के लोगों को नहीं चौंकाएंगे. क्योंकि उन्हें बरसों से यह सच पता है कि बड़ी टेक कंपनियों को अपने ग्राहकों के बारे में पहले से ही इतना कुछ पता होता है कि उन्हें लोगों की निजी बातचीत सुनने की ज़रूरत ही नहीं है.
सच्चाई ये है कि विज्ञापन देने वाली कंपनियां मोबाइल फ़ोन इस्तेमाल करने वाले लोगों के बारे में जानकारी जुटाने के लिए अत्याधुनिक तरीके अपनाती हैं.  
मिसाल के तौर पर लोकेशन डेटा, ब्राउज़िंग हिस्ट्री और पिक्सल्स को ट्रैक करके इस बारे में पर्याप्त जानकारी पाई जा सकती है कि मोबाइल फ़ोन यूज़र क्या खरीदने के बारे में सोच रहा है. 
विज्ञापन देने वाली कंपनियां सोशल मीडिया के ज़रिए लोगों के दोस्तों तक पहुंच सकती हैं और ये अंदाज़ा लगा सकती हैं कि आप किन चीज़ों में दिलचस्पी रखते हैं. इस तरह की तकनीक दिन प्रतिदिन दिन बेहतर हो रही है.
सोटेरिज़ दमित्रेयु लंदन के इंपीरियल कॉलेज में मोबाइल विज्ञापन और सुरक्षा विशेषज्ञ हैं. 
वो कहते हैं, "जो विज्ञापन आप अपने फ़ोन पर देखते हैं वो कंपनियों के पास पहले से मौजूद डेटा का नतीजा होते हैं. 'मशीन-लर्निंग एल्गोरिदम' इतना ताकतवर होता है कि कंपनियों को आपसे पहले पता चल जाता है कि आप किस प्रोडक्ट में दिलचस्पी लेने वाले हैं." 
हालांकि ऐसी घटनाएं भी ज़रूर हुई हैं जब पाया गया कि कुछ ऐप यूज़र्स की ऐक्टिविटी विज्ञापन के मक़सद से रिकॉर्ड कर रहे हैं.
पिछले साल जून में अमरीका की नॉर्थईस्टर्न यूनिवर्सिटी के शोधर्कताओं ने दुनिया भर के अलग-अलग ऐंड्रॉइड ऐप स्टोर के 17,000 मोबाइल फ़ोन टेस्ट किए.
शोधकर्ताओं को ऐसा तो कोई सबूत नहीं मिला जिसमें यूज़र्स की आपसी बातें सुनी जा रही हों लेकिन उन्हें कुछ छोटे ऐप ज़रूर मिले जो मोबाइल यूज़र के निजी स्क्रीनशॉट और वीडियो तीसरे पक्ष को भेज रहे थे. 
हालांकि ये भी 'डेवलपमेंट' के मक़सद से किया गया था, विज्ञापन के मक़सद से नहीं.
शोधकर्ताओं की टीम ने ये भी स्वीकार किया कि कुछ सरकारी और ख़ुफ़िया विभाग भी अहम पदों पर काम करने वाले लोगों के मोबाइल फ़ोन को जासूसी के लिए निशाना बनाते हैं.
पिछले साल मई में वॉट्सऐप ने माना था कि हैकर इसके ज़रिये लोगों के मोबाइल फ़ोन में जासूसी के मक़सद से सॉफ़्टवेयर इंस्टॉल करने में कामयाब रहे थे.
फ़ेसबुक के स्वामित्व वाले वॉट्सऐप ने बताया था कि हैकरों ने चुनिंदा लोगों के अकाउंट को निशाना बनाया था. हालांकि इसके बाद से इस सुरक्षा मसले को हल कर लिया गया था.


<|endoftext|>

इस वायरल तस्वीर के साथ लोग यह दावा कर रहे हैं कि 'चाँद का चक्कर लगा रहे ऑर्बिटर ने विक्रम लैंडर की ये थर्मल तस्वीर ली है जिसे इसरो ने जारी किया है'.
47 दिनों की लंबी यात्रा के बाद शनिवार, 7 सितंबर 2019 को जब चंद्रयान-2 का विक्रम लैंडर चाँद की सतह से महज 2.1 किलोमीटर दूर था, तब भारतीय अंतरिक्ष अनुसंधान संगठन के बेंगलुरु सेंटर से उसका संपर्क टूट गया था.
मंगलवार सुबह इसरो ने अपने आधिकारिक ट्विटर हैंडल से ट्वीट कर यह सूचना दी है कि "चंद्रयान-2 के ऑर्बिटर ने विक्रम लैंडर की लोकेशन पता कर ली है, लेकिन उससे संपर्क अभी तक स्थापित नहीं किया जा सका है. विक्रम लैंडर से संपर्क बनाने की सभी संभव कोशिशें जारी हैं."
इससे पहले रविवार को इसरो प्रमुख के सिवन ने समाचार एजेंसी पीटीआई से कहा था कि "इसरो को चाँद की सतह पर विक्रम लैंडर की तस्वीरें मिली हैं. ऑर्बिटर ने विक्रम लैंडर की थर्मल इमेज ली है जिसे देखकर लगता है कि विक्रम लैंडर की चांद पर हार्ड लैंडिंग हुई है."
लेकिन जो तस्वीर सोशल मीडिया पर विक्रम लैंडर की बताकर शेयर की जा रही है वो भ्रामक है.
इसरो ने अपनी आधिकारिक वेबसाइट के ज़रिये, आधिकारिक फ़ेसबुक और ट्विटर अकाउंट से या फ़िर किसी प्रेस रिलीज़ के ज़रिये विक्रम लैंडर की कोई तस्वीर जारी नहीं की है.
रिवर्स इमेज सर्च से पता चलता है कि जिस तस्वीर को 'भारतीय ऑर्बिटर द्वारा ली गई विक्रम लैंडर की थर्मल इमेज' बताकर शेयर किया जा रहा है, वो दरअसल अमरीकी स्पेस एजेंसी नासा के मिशन 'अपोलो-16' की तस्वीर है.
18 जून 2019 को नासा ने अपनी आधिकारिक वेबसाइट पर एक फ़ीचर स्टोरी छापी थी जिसमें इस तस्वीर का इस्तेमाल किया गया था.
इस फ़ीचर स्टोरी के अनुसार यह अपोलो-16 की लैंडिंग साइट की तस्वीर है.
नासा का 'अपोलो-16' लूनर लैंडिंग मिशन 16 अप्रैल 1972 को 12 बजकर 54 मिनट पर अमरीका के फ़्लोरिडा में स्थित कैनेडी स्पेस सेंटर से लॉन्च किया गया था.
यह चाँद पर उतरने के लिए नासा के एक चालक दल का वाहन था. तीन लोगों के इस चालक दल की अगुवाई कमांडर जॉन डब्ल्यू यंग कर रहे थे.
नासा के अपोलो-16 मिशन के दौरान तीनों अंतरिक्षयात्रियों ने चाँद पर कुल 71 घंटे, दो मिनट का वक़्त बिताया था.
इस दौरान अंतरिक्ष यात्रियों ने 20 घंटे, 14 मिनट में कुल तीन अलग चरणों में चाँद पर चहलक़दमी की थी. 11 दिनों तक चला नासा का यह मिशन 27 अप्रैल 1972 को पूरा हुआ था.
सोशल मीडिया (ख़ासतौर से ट्विटर) पर बीते कुछ दिनों में भारतीय स्पेस एजेंसी और इसरो प्रमुख के सिवन के नाम से कई फ़र्ज़ी अकाउंट बनाये गए हैं जिनके साथ ये दावा किया जा रहा है कि वो उनके आधिकारिक अकाउंट हैं.
लेकिन भारतीय अंतरिक्ष अनुसंधान संगठन ने स्पष्ट किया है कि ये सभी प्रोफ़ाइल और अकाउंट फ़र्ज़ी हैं.
इसरो की आधिकारिक वेबसाइट पर प्रकाशित सबसे ताज़ा अपडेट के अनुसार के सिवन का सोशल मीडिया पर कोई पर्सनल अकाउंट नहीं है. उनकी तस्वीरों वाले फ़र्ज़ी अकाउंट्स से दी जा रहीं सूचनाओं पर विश्वास न करें.
इसी के साथ इसरो ने अपनी आधिकारिक वेबसाइट पर संगठन के आधिकारिक ट्विटर, फ़ेसबुक और यू-ट्यूब लिंक जारी किये हैं.


<|endoftext|>

पहली नज़र में ये कुछ ख़ास नहीं दिखता लेकिन साल 1949 से यह गणितज्ञों के लिए एक पहेली बना हुआ है. 
इसकी वजह क्या है? इसे समझने के लिए इन कुछ दिलचस्प तथ्यों को देखिएः
आईए इसे करके देखते हैंः
अब संख्या 8352 के साथ यही करके देखते हैं-
लेकिन हो सकता है कि आप सोचें कि ये महज़ संयोग है. तो चलिए किसी दूसरे नंबर के साथ ये प्रक्रिया दोहराते हैं. मान लीजिए 2005 को लेते हैं. 
भारतीय गणितज्ञ दत्तात्रेय रामचंद्र काप्रेकर (1905-1986) को संख्याओं के साथ प्रयोग करना बेहद पसंद था और इसी प्रक्रिया में उनका परिचय इस रहस्यमयी संख्या 6174 से हुआ. 
साल 1949 में मद्रास में हुए एक गणित सम्मेलन में काप्रेकर ने दुनिया को इस संख्या से परिचित कराया. 
वो कहा करते थे, "जिस तरह मदहोश बने रहने के लिए एक शराबी शराब पीता है. संख्याओं के मामले में मेरे साथ भी बिल्कुल ऐसा ही है."
वो मुंबई विश्विद्यालय से पढ़े थे और मुंबई के देवलाली क़स्बे में एक स्कूल में पढ़ाते हुए उन्होंने अपनी ज़िंदगी गुज़ारी थी. 
हालांकि उनकी खोज का मज़ाक़ उड़ागा गया और भारतीय गणितज्ञों ने इसे ख़ारिज कर दिया. अक्सर उन्हें स्कूल और कॉलेजों में उनके विशेष तरीक़े पर बात रखने के लिए बुलाया जाता था. 
धीरे-धीरे उनकी खोज को लेकर भारत और विदेशों में चर्चा होने लगी और 1970 के दशक तक अमरीका के बेस्ट सेलिंग लेखक और गणित में रुचि रखने वाले मार्टिन गार्डर ने उनके बारे में एक लोकप्रिय साइंस मैग्ज़ीन 'साइंटिफ़िक अमेरिका' में उनके बारे में लिखा. 
आज काप्रेकर और उनकी खोज को मान्यता मिल रही है और इस पर दुनिया भर के गणितज्ञ काम कर रहे हैं.
ओसाका यूनिवर्सिटी में इकोनॉमिक्स के प्रोफ़ेसर युताका निशियामा का कहना है, "संख्या 6174 वाक़ई बहुत रहस्यवादी संख्या है."
एक ऑनलाइन मैग्ज़ीन +प्लस में निशियामा ने लिखा कि कैसे उन्होंने संख्या 6174 को पाने के लिए सभी चार अंकों के साथ प्रयोग करने के लिए कम्प्यूटर का इस्तेमाल किया था. 
निशियामा के अनुसार, "अगर आप काप्रेकर की प्रक्रिया को सात बार दोहराने के बाद भी 6174 तक नहीं पहुंच पाते हैं तो आपने ज़रूर कोई ग़लती की है और आपको फिर से कोशिश करनी चाहिए."
लेकिन इस तरह के कई विशेष संख्याएं होती हैं, जिनकी ठीक ठीक संख्या पता नहीं है.  
लेकिन इतना ज़रूर है कि काप्रेकर कॉन्स्टैंट की तरह ही तीन अंकों के लिए भी एक ऐसा ही तरीक़ा है. 
मान लीजिए हमने एक संख्य चुना 574, आईए इसके साथ ही वही प्रक्रिया दुहराते हैं. 
गणितज्ञों का कहना है कि ये कॉन्स्टैंट (अपरिवर्तित संख्याएं) केवल तीन और चार अंकों वाली संख्याओं के साथ ही मिलते हैं.
मुंबई की सीग्राम टेक्नोलॉजीज़ फ़ाउंडेशन ने ग्रामीण और आदिवासी स्कूलों के लिए आईटी लर्निंग प्लेटफ़ॉर्म विकसित किया है. 
इसने 6174 संख्या को अपने विषय में शामिल किया और तय किया कि इसके अंकों को रंगों के साथ प्रदर्शित किया जाए. 
फ़ाउंडेसन के संस्थापक गिरीश आराबाले ने बीबीसी को बताया कि बच्चों में वो गणित की रुचि पैदा करने की कोशिश करते हैं.  
वो कहते हैं, "काप्रेकर कॉन्स्टैंट इतना आकर्षक है कि जब आप उसके बताए तरीक़े अपनाते हैं तो वो आपको अंत में एक ऐसे पल पर ले जाता है जहां आपकी ख़ुशी का ठिकाना नहीं रहता. ये ऐसा है कि परम्परागत गणित पाठ्यक्रम सीखते हुए नहीं मिल सकता."
आराबेल की टीम ने 6174 तक पहुंचने में जितने चरण लगते हैं उन्हें कलर कोड के रूप में प्रदर्शित करने का फैसला किया. वो इस बात को जानते थे कि मैजिक नंबर तक पहुंचने में सात गणना से अधिक नहीं लगता. 
ये उस उस कोड का आधार बना, जिसे रैसपबेरी पाई पर रिक्रिएट किया जा सकता है. असल में ये सस्ता और क्रेडिट कार्ड के आकार का एक कम्प्यूटर होता है जोकि साइंस, टेक्नोलॉजी, इंजीनियरिंग और गणित की पढ़ाई में आम तौर पर इस्तेमाल किया जाता है. 
इसके बाद छात्र, वोल्फ्रेम लैंगुएज (कम्प्यूटर की गणितीय भाषा) का इस्तेमाल करते हुए इसकी व्याख्या और मौजूदा चार अंकों वाले 10,000 नंबर के लिए विश्लेषण कर सकते हैं. 
संख्या 6174 तक पहुंचने के लिए ये अपनाए गए एक पैटर्न बनाता है और इसे एक बहुरंगीय ग्रिड का निर्माण होता है. 
एक बार जब आप कोडिंग शुरू करते हैं तो अगर आपको विषम संख्याएं नीले रंग में और सम संख्याएं हरे में दिखें तो इसका क्या मतलब होगा?
और अगर आप प्राइम नंबर्स को हरे में दिखाते हैं और बाक़ी की संख्याएं नीले में दिखाई दें. क्या पैटर्न पूरी तरह बदला गया?
आपने काप्रेकर नंबर के बारे में भी ज़रूर सुना होगा. इसमें एक संख्या है जिसका वर्ग किया जाए तो इसके नतीजे को दो हिस्सों में बांटा जा सकता है जिसका जोड़ मूल संख्या को दर्शाता है. 
इसको कुछ इस तरह से समझ सकते हैंः
अगर नतीजे में मिली संख्या के अंकों को आप बराबर नहीं बांट पाते हैं जैसा कि 88209 के साथ है जिसमें पांच अंक हैं तो इसे पहले दो और फिर तीन अंक में विभाजित कर सकते हैं (88+209).


<|endoftext|>

इसरो के प्रमुख के सिवन ने कहा कि, "इसरो को चांद की सतह पर लैंडर की तस्वीर मिली है. चांद का चक्कर लगा रहे ऑर्बिटर ने विक्रम लैंडर की थर्मल इमेज ली है."
इसरो प्रमुख ने यह भी कहा है कि चंद्रयान-2 में लगे कैमरों ने लैंडर के भीतर प्रज्ञान रोवर के होने की पुष्टि की है.
इन सभी बातों के बाद अब यह उम्मीद लगाई जा रही है कि क्या भारत का सपना, जो शुक्रवार की रात अधूरा रह गया था वो पूरा हो पाएगा.
शुक्रवार की रात विक्रम लैंडर चंद्रमा की सतह पर पहुंचने से केवल 2.1 किलोमीटर की दूरी पर ही था जब उसका संपर्क ग्राउंड स्टेशन से टूट गया.
के सिवन ने कहा है कि इसरो लगातार विक्रम लैंडर से संपर्क बनाने की कोशिश कर रहा है. हालांकि वैज्ञानिक इसकी बहुत कम उम्मीद जता रहे हैं.
उनका कहना है कि अगर दोबारा संपर्क होता है तो यह एक अद्भुत बात होगी.
वैज्ञानिक गौहर रज़ा ने बीबीसी से कहा, "यह बहुत मुश्किल है. संपर्क दोबारा साधने के लिए लैंडर का चांद की सतह पर सही सलामत उतरना ज़रूरी है, इतना ही नहीं वो इस तरह से उतरे कि उसके पांव सतह पर ही हों और उसके वो हिस्से काम कर रहे हों, जिससे हमारा संपर्क टूट गया था."
"दूसरी ज़रूरी बात यह है कि लैंडर इस स्थिति में हो कि वो 50 वॉट पावर जेनरेट कर सके और उसके सोलर पैनल को सूरज की रोशनी मिल रही हो."
वो बहुत उम्मीद नहीं रखते हैं कि लैंडर का संपर्क ऑर्बिटर से दोबारा हो सकेगा. उनके मुताबिक अगर दोबारा संपर्क होता है तो यह अद्भुत बात होगी.
हालांकि इसरो इसमें कितना कामयाब हो पाएगा, आने वाले दिनों में इसका पता चल पाएगा. 
के सिवन ने लैंडर की 'थर्मल' इमेज लेने की बात कही है. ऑर्बिटर में जो कैमरे लगे हुए हैं वो 'थर्मल' तस्वीरें लेता है.
हर चीज, जो शून्य डिग्री तापमान में नहीं होती हैं, उससे रेडिएशन होता रहता है. ये रेडिएशन तब तक आंख से नहीं दिखाई देते हैं, जब तक वो चीज़ इतनी गर्म न हो जाए, जिससे आँखों से दिखाई देने वाली रोशनी न निकलने लगे.
जैसे लोहा गर्म करते हैं तो एक सीमा के बाद इससे रोशनी निकलने लगती है, लेकिन इससे साधारण तापमान में रेडिएशन होता रहता है.
इस थर्मल रेडिएशन को ऑर्बिटर में लगे हुए कैमरे कैप्चर करते हैं और एक तस्वीर बनाते हैं और इसी तस्वीर को थर्मल इमेज कहते हैं. ये तस्वीर थोड़ी धुंधली होती हैं, जिनकी व्याख्या करनी पड़ती है. ये वैसी तस्वीर नहीं होती हैं, जैसी हम आम कैमरे से लेते हैं.
एक सवाल यह भी उठ रहा है कि क्या लैंडर दुर्घटनाग्रस्त हो गया है या फिर सही सलामत स्थिति में है.
वैज्ञानिक गौहर रज़ा कहते हैं, "रविवार तक प्राप्त सूचना के हिसाब से लैंडर पूरी तरह टूटा नहीं है. अगर टूट के बिखर जाता तो हम नहीं कह पातें कि लैंडर की तस्वीरें ली गई हैं."
हार्ड लैंडिंग में लैंडर को कितना नुकसान पहुंचा है, इस बारे में के. सिवन ने साफ़ तौर पर कुछ नहीं बताया है.
वैज्ञानिक इसका मतलब यह निकाल रहे हैं कि उसकी स्पीड में इतनी कमी तो आ ही गई थी कि सतह से टकरा कर लैंडर पूरी तरह बर्बाद नहीं हुआ है.
गौहर रज़ा कहते हैं, "इसका यह भी मतलब है कि उसकी स्पीड तब तक कम होती रही, जब तक वो चांद की सतह पर उतर नहीं गया."
ऑर्बिटर के द्वारा ली गई तस्वीरों के विश्लेषण के बाद ही पता चल पाएगा कि लैंडर को कितना नुकसान पहुंचा है.
इस सवाल के जवाब में गौहर रज़ा कहते हैं कि 2.1 किलोमीटर पर जब हमारा संपर्क लैंडर से टूट गया था, उस दूरी से चंद्रमा की सतह पहुंचने तक की सही सूचना हमें नहीं मिल पाई थी.
"अब लैंडर की तस्वीरें हमें मिल गई हैं, ऐसे में अब इस बात का अंदाजा लगाया जा सकता है कि अंतिम क्षणों में क्या हुआ होगा."
अभी तक वैज्ञानिक यह कयास लगा रहे हैं कि अंतिम वक़्त में लैंडर की स्पीड कंट्रोल नहीं हो पाई थी. यह एक बड़ी चुनौती होती है कि एक लैंडर को तय स्पीड पर सतह पर उतारा जाए ताकि उसे कोई क्षति न हो और उसके पैर जमीन पर ही पड़ें.
सॉफ्ट लैंडिंग के लिए लैंडर की स्पीड को 21 हज़ार किलोमीटर से 7 किलोमीटर प्रति घंटा करना था. यह कहा जा रहा है कि इसरो से स्पीड कंट्रोलिंग में ही चूक हुई और उसकी सॉफ्ट लैंडिंग नहीं हो पाई.
लैंडर में चारों तरफ़ चार रॉकेट या फिर कहे तो इंजन लगे थे, जिन्हें स्पीड कम करने के लिए फायर किया जाना था. जब ये ऊपर से नीचे आ रहा होता है, तब ये रॉकेट नीचे से ऊपर की तरफ फायर किए जाते हैं ताकि स्पीड कंट्रोल किया जा सके.
अंत में पांचवा रॉकेट लैंडर के बीच में लगा था, जिसका काम 400 मीटर ऊपर तक लैंडर को जीरो स्पीड में लाना था, ताकि वो आराम से लैंड कर सके, पर ऐसा नहीं हो सका. परेशानी करीब दो किलोमीटर ऊपर से ही शुरू हो गई थी.  
इसरो प्रमुख के सिवन ने शनिवार को डीडी न्यूज को दिए अपने इंटरव्यू में कहा था कि चंद्रयान-2 का ऑर्बिटर सात सालों तक काम कर सकेगा, हालांकि लक्ष्य एक साल का ही है.
आख़िर यह कैसे होगा, इस सवाल के जवाब में वैज्ञानिक गौहर रज़ा कहते हैं कि ऑर्बिटर, लैंडर और रोवर के काम करने के लिए दो तरह की ऊर्जा की ज़रूरत होती है.
एक तरह की ऊर्जा का इस्तेमाल उपकरणों को चलाने में किया जाता है. ये ऊर्जा, इलेक्ट्रिकल ऊर्जा होती है. इसके लिए उपकरणों पर सोलर पैनल लगाए जाते हैं ताकि सूरज की किरणों से यह ऊर्जा मिल सके.
दूसरी तरह की ऊर्जा का इस्तेमाल ऑर्बिटर, लैंडर और रोवर की दिशा बदलने के लिए किया जाता है. यह ज़रूरत बिना ईंधन से पूरी नहीं की जा सकती है.
हमारे ऑर्बिटर में ईंधन अभी बचा हुआ है और यह सात सालों तक काम कर सकेगा.


<|endoftext|>

30 जनवरी 1948 को महात्मा गांधी की गोली मारकर हत्या करने वाले नाथूराम गोडसे को फांसी की सज़ा दी गई गई थी.
#गोडसे_अमर_रहें हैशटैग के साथ लोग मीम्स और चुटकुले शेयर करते हुए महात्मा गांधी की आलोचना कर रहे हैं. कुछ लोग इस बात पर भी ख़ुशी जता रहे हैं कि यह हैश टैग टॉप पर ट्रेंड कर रहा है. इस बात पर भी कुछ लोग महात्मा गांधी की तस्वीरों को इस्तेमाल करते हुए मीम बना रहे हैं.
हालांकि, इसी हैशटैग के साथ ट्वीट करने वालों में वे लोग भी हैं जो महात्मा गांधी का समर्थन करते हुए #गोडसे_अमर_रहें हैशटैग और नाथूराम गोडसे की बड़ाई करने वालों को निशाने पर ले रहे हैं.
वे भी मीम्स के माध्यम से गोडसे का समर्थन कर रहे ट्विटर यूज़र्स को जवाब दे रहे हैं.
कुछ लोग जहां महात्मा गांधी को अहिंसा के सिद्धांत के लिए कायर बता रहे हैं तो कुछ इस ट्रेंड के बहाने 'लिबरल' लोगों पर व्यंग्य कर रहे हैं.
कुछ ट्वीट ऐसे हैं जिनका यहां ज़िक्र नहीं किया जा सकता. 
अजय दीप झंग ने लिखा है, "गोडसे अमर रहें, हम सभी आपके गुनहगार हैं, आपकी अस्थियां तक विसर्जित नहीं हो पाईं. आपने एक राष्ट्र की कल्पना की थी. विनम्र श्रद्धांजलि."
दीपक कुमार नाम के हैंडल से ट्वीट किया गया है, "बापू नोट पर है इसलिए दिमाग़ में है वरना दिल में तो गोडसे है."
ठाकुर साहब नाम के हैंडल से ट्वीट किया गया है, "अगर भगत सिंह को फांसी नहीं होती तो भारत उसी समय आज़ाद हो जाता मगर किसी को आज़ादी का क्रेडिट जो चाहिए था."
कुछ लोग महात्मा गांधी का समर्थन करने वालों पर धार्मिक आधार पर भी टिप्पणियां कर रहे हैं. गोपाल सिंह राजपुरोहित ने लिबरल यानी उदार लोगों पर निशाना साधते हुए यह मीम शेयर किया है.
'बेकार आदमी' हैंडल ने गोडसे अमर रहे हैश टैग के टॉप पर ट्रेंड करने को लेकर यह ट्वीट किया है.
राहुल बारी ने इस ट्वीट में यह बताया है कि क्यों 'गोडसे अमर रहें.'
आई एम मुसद्दीक़ नाम के यूज़र लिखते हैं, "उस समय गांधी जी ने एक चिंगारी सी भड़काई थी और हिंसा से बचते हुए सद्भावना के साथ अगुवाई की थी. मैं नहीं चाहता कि गोडसे अमर रहें." 
'द मून' नाम के हैंडल से ट्वीट किया गया है, "दुख की बात है कि मेरे देश भारत में गांधी के हत्यारे गोडसे (आतंकी) को कुछ कमअक्ल और ग़द्दार लोगों द्वारा पूजा जाता है और फिर वे अन्य देशों को आतंक की फैक्ट्री बताते हैं. देखिए इनके दोहरे मापदंड."
यूज़र 'के सी मिश्रा' ने लिखा है, "गोडसे अमर रहे, को समर्थन न दें. उनके अपराध ने हिंदुओं की छवि ख़राब की है."
कुछ लोग जवाब में महात्मा गांधी की तुलना प्रधानमंत्री नरेंद्र मोदी से भी कर रहे हैं. ट्रोल सिंह नाम के हैंडल ने ऐसा ही एक ट्वीट किया है.
यासिर मोहम्मद लिखते हैं, "अगर गोडसे अमर रहें तो कल आपके लिए ओसामा बिन लादेन होंगे? हम कहां ले जा रहे हैं भारत को? क्यों आप तथाकथित राष्ट्रवादी तालिबान बन रहे हैं."


<|endoftext|>

ट्विटर पर रात क़रीब साढ़े आठ बजे अंकिता शुक्ला ने एक ट्वीट किया. इस ट्वीट में उन्होंने लिखा कि उन्हें मदद की ज़रूरत है. 
महज कुछ ही घंटों में उनके इस ट्वीट को सैकड़ों लोगों ने शेयर किया. इस पर उन्हें महिला आयोग ने जवाब दिया और केंद्रीय मंत्री स्मृति इरानी ने महिला आयोग के ट्वीट को री-ट्वीट किया.
अंकिता ने अपने ट्वीट में लिखा "कृपया मुझे बचा लीजिए. मैं ज़िंदगी ख़त्म करने की क़गार पर हूं. मुझे हर मिनट शारीरिक, मानसिक और भावनात्मक शोषण का सामना करना पड़ रहा है."
अंकिता ने जो ट्वीट किया है उसमें उन्होंने एक शख़्स का फ़ेसबुक प्रोफ़ाइल और जमशेदपुर के साइबर क्राइम थाने में इस संबंध में दर्ज कराई गई अपनी एफ़आइआर को भी ट्वीट किया है. यह शिकायत 16 सितंबर को रिसीव की गई है.
अंकिता ने अपने इस ट्वीट में कैबिनेट मंत्री स्मृति ईरानी, राष्ट्रीय महिला आयोग और दिल्ली महिला आयोग को टैग भी किया था.
उनके इस ट्वीट पर प्रतिक्रिया देते हुए राष्ट्रीय महिला आयोग के अधिकृत ट्विटर हैंडल से जवाब दिया गया.
राष्ट्रीय महिला आयोग ने अंकिता के ट्वीट को री-ट्वीट करते हुए पहला ट्वीट किया "अंकिता से बात हो गई है और उनसे जानकारियां साझा की गई हैं. उनके राज्य के डीजीपी से भी बात की गई है. हम अंकिता के साथ खड़े हैं."
इसके अलावा राष्ट्रीय महिला आयोग की अध्यक्ष रेखा शर्मा ने भी ट्वीट किया है कि उनकी अंकिता से बात हुई है और अब वो बेहतर हैं. कल सुबह तक उनके पास हमारी मदद पहुंच जाएगी. 
इसके बाद अंकिता शर्मा ने भी ट्वीट कर उनसे बातचीत होने की पुष्टि की है. अंकिता ने लिखा है कि अब वो बेहतर महसूस कर रही हैं. उन्होंने महिला आयोग और स्मृति इरानी को धन्यवाद कहा है.
अंकिता शुक्ला ने ट्विटर पर ख़ुद के परिचय में साइबर क्राइम विक्टिम, सीकिंग हेल्प ऑन ऑल सोशल मीडिया प्लेटफार्म्स लिखा है.
उनका ट्विटर अकाउंट सितंबर में ही बना है. 
इस हैंडल से रविवार की रात 8.25 पर पहला ट्वीट किया गया. इसमें उन्होंने कुछ लड़कों के नाम लिख कर उन पर बलात्कार की धमकी देने का आरोप लगाया था. इसके बाद इस ट्विटर हैंडल से कई ट्वीट किये गए. जिसमें कई स्क्रीन शॉट्स लगाए गए. जिसमें आपत्तिजनक भाषा का इस्तेमाल किया गया है. अंकिता का दावा कि ये आपत्तिजनक कमेंट्स उनके लिए किये गए हैं और उन्हें बदनाम करने की कोशिश की जा रही है. 
अंकिता शुक्ला ने अपनी शिकायत में कुछ लड़कों पर आरोप लगाए हैं कि उन्होंने उनकी तस्वीरों का ग़लत इस्तेमाल किया और अब उन्हें धमकी दे रहे हैं. जिन लोगों पर आरोप लगाए गए हैं, उनकी कुछ तस्वीरें सोशल मीडिया पर वायरल हो रही हैं. कुछ ऐसी भी तस्वीरें हैं जिनमें वे बीजेपी के कई नेताओं के साथ हैं.  


<|endoftext|>

भारत के प्रधानमंत्री मोदी ने जहां पाकिस्तान का नाम लिए बिना दुनिया को चरमपंथ के ख़तरे से आगाह किया. वहीं शांति के लिए भारत की प्रतिबद्धता का जिक्र किया. 
उन्होंने कहा कि भारत ने दुनिया को 'युद्ध नहीं बल्कि बुद्ध दिया है.पूरी दुनिया को शांति का संदेश दिया है.' 
वहीं पाकिस्तान के प्रधानमंत्री इमरान ख़ान ने न सिर्फ़ नाम लेकर भारत पर आरोप लगाए बल्कि भारत प्रशासित कश्मीर पर भारत सरकार के रुख़ की जमकर आलोचना भी की. उन्होंने कश्मीर के मुद्दे पर दुनिया के बड़े देशों के चुप रहने पर सवाल भी उठाए. 
मोदी का भाषण 17 मिनट का था जिसमें उन्होंने अपनी सरकार के कामकाज की चर्चा भी की. वहीं इमरान ख़ान का भाषण क़रीब पचास मिनट लंबा था. 
उन्होंने दुनिया को आगाह किया कि अगर भारत और पाकिस्तान में जंग होगी तो एक छोटा देश होने के नाते पाकिस्तान के पास परमाणु हथियार के इस्तेमाल के अलावा दूसरा कोई चारा नहीं होगा.
भारत और पाकिस्तान के प्रधानमंत्रियों के भाषण को लेकर सोशल मीडिया पर जमकर चर्चा हो रही है. भारत में मोदी और पाकिस्तान में इमरान ख़ान के भाषण की तारीफ की जा रही है. 
भारत में सोशल मीडिया यूज़र नरेंद्र मोदी और इमरान ख़ान के भाषण की तुलना भी कर रहे हैं. 
अगर सिर्फ़ ट्विटर ट्रेंड देखें तो भारत में शुरुआती ट्रेंड यूएन में दिए भाषण से जुड़े हुए ही है. 
भारत में सोशल मीडिया यूज़र प्रधानमंत्री मोदी के संबोधन को 'प्रेरक' बता रहे हैं.
केंद्रीय गृहमंत्री अमित शाह, रक्षा मंत्री राजनाथ सिंह, कैबिनेट मंत्री स्मृति इरानी और कैबिनेट मंत्री पीयूष गोयल ने पीएम मोदी को बधाई दी है. 
बीजेपी नेता और अभिनेत्री किरण खेर ने पीएम मोदी के संबोधन को 'अद्भुत' बताया है.
उन्होंने ट्विटर पर लिखा है, "आपने विकास, शांति और भाईचारे की बात की और आपने दुनिया को आतंकवाद के ख़िलाफ़ एकजुट होने के लिए कहा."
ट्विटर यूज़र जगदीश लिखते हैं कि पीएम मोदी ने यूएन में जो भाषण दिया वो ज़बरदस्त था. उन्होंने टॉयलेट से लेकर सड़क तक, आतंकवाद से लेकर बुद्ध तक का ज़िक्र किया जबकि इमरान ख़ान का भाषण नकारात्मक था.
एक अन्य यूज़र सोनाली लिखती हैं, "हमें हमारे प्रधानमंत्री पर गर्व है."
ट्विटर यूज़र श्रेयांश ने पीएम मोदी के भाषण की तारीफ करते हुए उन्हें 'ग्लोबल स्पीकर' बताया है.
पाकिस्तान में भी यूएन टॉप ट्रेंड में है. 
पाकिस्तान के सोशल मीडिया यूज़र प्रधानमंत्री इमरान ख़ान के बयान को 'दिल जीतने वाला' बता रहे हैं. कई यूज़र पीएम इमरान ख़ान के भाषण को 'ऐतिहासिक' बता रहे हैं.
पाकिस्तान की अभिनेत्री वीना मलिक ने ट्विटर पर लिखा है,"संयुक्त राष्ट्र महासभा में इमरान ख़ान का मुखर संबोधन मुझे उनकी आक्रामक क्रिकेट कप्तानी के दिनों की याद दिला गया."
पाकिस्तान के पूर्व तेज़ गेंदबाज़ शोएब अख़्तर ने ट्वीट किया है, "आज आपने साबित कर दिया कि आप इस्लाम और पाकिस्तान के सच्चे प्रवक्ता हैं. आप निश्चित तौर पर शांति के दूत हैं. आप विश्व नेता बन रहे हैं. इतने बड़े मुद्दे पर आपने जिस तरह का संबोधन दिया उसके लिए आपको सलाम." 
पाकिस्तानी कलाकार शफ़ात अली ने ट्वीट किया है, "संभवत: पाकिस्तान के किसी शीर्ष नेता की ओर से भारत को दिया गया अब तक का सबसे प्रभावी जवाब."
मुहम्मद नदीम लिखते हैं, "मुझे मेरे प्रधानमंत्री इमरान ख़ान से प्यार है." इस ट्वीट के साथ नदीम ने एक तस्वीर भी शेयर की है. 
आर्सलान कैसरानी ने ट्वीट किया है "क्या सोच..क्या भाषण."
अरूज ख़ान ने ट्वीट किया है, "इस भाषण को पाकिस्तानी किताबों में शामिल किया जाना चाहिए."


<|endoftext|>

सोशल मीडिया पर, ख़ासकर वॉट्सऐप पर यह मैसेज शेयर किया जा रहा है कि 'भारत के केंद्रीय बैंक 'रिज़र्व बैंक ऑफ़ इंडिया' ने सुप्रीम कोर्ट के आदेश पर नौ बैंकों को बंद करने का फ़ैसला किया है. 
इनमें कॉर्पोरेशन बैंक, यूको बैंक, आईडीबीआई बैंक, बैंक ऑफ़ महाराष्ट्र, आंध्रा बैंक, इंडियन ओवरसीज़ बैंक, सेंट्रल बैंक ऑफ़ इंडिया, देना बैंक और यूनाइटेड बैंक ऑफ़ इंडिया शामिल हैं'.
इस वायरल मैसेज में लिखा है कि 'जिन लोगों के इन बैंकों में खाते हैं, वो जल्द से जल्द अपना पैसा निकाल लें और अन्य लोगों को सूचित करें.'
इस मैसेज की सच्चाई जानने के लिए बुधवार को बीबीसी ने वित्त मंत्रालय और आरबीआई के वरिष्ठ अधिकारियों से संपर्क करने की कोशिश की थी.
रिज़र्व बैंक ऑफ़ इंडिया ने आधिकारिक ट्विटर हैंडल से ट्वीट कर इसे महज़ एक अफ़वाह घोषित किया और कहा कि सोशल मीडिया पर शेयर की जा रही कमर्शियल बैंकों को बंद किये जाने की बात ग़लत है.
साथ ही भारत सरकार के वित्त सचिव राजीव कुमार ने भी इस संबंध में एक ट्वीट किया.
उन्होंने लिखा, "सोशल मीडिया पर अफ़वाह चल रही है कि आरबीआई कुछ बैंकों को बंद करने वाला है. ये सवाल ही पैदा नहीं होता कि आरबीआई पब्लिक सेक्टर के बैंकों को बंद करे. बल्कि सरकार नए सुधारों के ज़रिये इन बैंकों को मज़बूती देने की कोशिश कर रही है ताकि ग्राहकों को बेहतर सुविधाएं दी जा सकें."
30 अगस्त 2019 को भारत की वित्त मंत्री निर्मला सीतारमण ने एक साथ कई बैंकों के विलय की घोषणा की थी.
वित्त मंत्री ने कई अन्य बैंकों के विलय की घोषणा के बीच यह कहा था कि यूनियन बैंक, आंध्रा बैंक और कॉर्पोरेशन बैंक का विलय होगा. विलय के बाद यह बैंक शाखाओं के मामले में देश का पाँचवा सबसे बड़ा बैंक होगा.
इन्हीं तीन बैंकों का नाम वायरल मैसेज में भी शामिल है और अफ़वाह फ़ैलाई जा रही है कि ये बैंक बंद होने वाले हैं.
जबकि विलय की घोषणा करते हुए वित्त मंत्री ने यह साफ़ कहा था कि 'हम बैंकिंग की दशा, दिशा और गंतव्य बदलने के लिए ये बड़ा फ़ैसला कर रहे हैं'.
हमने पाया कि साल 2017 में भी इसी मैसेज को सोशल मीडिया पर फैलाया गया था.
फ़ेसबुक पर हमें जुलाई 2017 के कई पोस्ट मिले जिनमें शब्दश: यही दावा किया गया था.


<|endoftext|>

'हाउडी मोदी' कार्यक्रम के बाद मंगलवार को मोदी और ट्रंप की फिर मुलाक़ात हुई. इस द्विपक्षीय वार्ता के बाद ट्रंप और मोदी मीडिया से रूबरू हुए.
इस प्रेस कॉन्फ्रेंस में एक भारतीय पत्रकार ने मोदी की मौजूदगी में ट्रंप से कुछ सवाल पूछे. 
इन सवालों का ट्रंप ने जो जवाब दिया, उसकी चर्चा सोशल मीडिया पर हो रही है. एक दिन पहले जब ट्रंप इमरान ख़ान के साथ प्रेस कॉन्फ्रेंस कर रहे थे, तब भी ऐसा हुआ था और पाकिस्तानी पत्रकारों का भारत में जमकर मज़ाक उड़ाया गया था.
अब ट्रंप का ऐसा ही कुछ बयान भारतीय पत्रकारों के लिए भी आया है.
तारीख़ 23 सितंबर 2019. 
पाकिस्तानी प्रधानमंत्री इमरान ख़ान से मुलाकात के बाद अमरीकी राष्ट्रपति डोनल्ड ट्रंप की साझा प्रेस कॉन्फ्रेंस थी.
पाकिस्तानी रिपोर्टर कश्मीर पर संयुक्त राष्ट्र के अध्यादेश से जुड़ा एक सवाल ट्रंप से पूछता है.
इसके बाद एक दूसरा पाकिस्तानी रिपोर्टर ट्रंप से सवाल पूछता है- 50 दिनों से कश्मीर बंद है. ना ही इंटरनेट, ना ही फोन. कश्मीर में मानवाधिकारों का उल्लंघन हो रहा है. आप कश्मीरी लोगों के लिए क्या कर रहे हैं?
ट्रंप, इमरान से कहते हैं, ''आप ऐसे रिपोर्टर कहां से खोजकर लाते हैं. ये लोग कमाल के हैं.''
अमरीका में पत्रकारों से राष्ट्रपति ट्रंप के बीच कई बार तीखी जंग हो चुकी है. 
ट्रंप कई मौक़ों पर मीडिया संस्थानों और पत्रकारों को फ़ेक न्यूज़ फैलाने वाला बताते हुए मज़ाक उड़ा चुके हैं. 
2017 में बीबीसी के जॉन सोपल की अमरीकी राष्ट्रपति ट्रंप से नोंकझोंक हुई थी.  बीबीसी के जॉन सोपल जब सवाल करने के लिए खड़े हुए तो ट्रंप ने उन्हें बीच में ही रोकते हुए पूछा, "आप कहां से?"
जब पत्रकार ने बताया कि वो बीबीसी से हैं तो ट्रंप ने तंज़ भरे अंदाज़ में कहा, "एक और..."
बीबीसी के जॉन सोपल ने इसे तारीफ़ के तौर पर लेते हुए कहा कि यह अच्छा है...बिना किसी भेदभाव के और निष्पक्ष.  सोपाल अपना सवाल पूछ ही रहे थे कि ट्रंप ने उन्हें बीच में ही रोक दिया. 
ट्रंप और सीएनएन चैनल के पत्रकार के बीच हुई नोंकझोंक भी काफी चर्चा में रही थी. केबल न्यूज़ नेटवर्क (सीएनएन) के व्हाइट हाउस के मुख्य संवाददाता जिम एकोस्टा से उनका 'प्रेस हार्ड पास' वापस ले लिया गया था.
इस पर व्हाइट हाउस की प्रेस सचिव सारा सैंडर्स की ओर से कहा गया था कि अगर कोई रिपोर्टर इस तरह व्यवहार करता है तो व्हाइट हाउस व्यवस्थित और निष्पक्ष प्रेस कॉन्फ्रेंस नहीं कर सकता. ये एक पेशेवर के लिए सही नहीं है. 
ट्रंप ने साल 2018 में एक बयान दिया था जिसमें उन्होंने मीडिया को 'लोगों का दुश्मन' तक कह दिया था.


<|endoftext|>

इस कार्यक्रम की ख़ास बात रही कि खुद अमरीकी राष्ट्रपति डोनल्ड ट्रंप भी इसमें शामिल हुए. मोदी और ट्रंप ने एक दूसरे को गले लगाया और एक-दूसरे के साथ अपनी दोस्ती की बातें भी बताईं.
हाउडी मोदी कार्यक्रम में मोदी के स्वागत समारोह, जोशीले नारों और भाषणों के बीच एक पल ऐसा भी आया जब भारत के राष्ट्रपिता महात्मा गांधी और प्रथम प्रधानमंत्री जवाहरलाल नेहरू का ज़िक्र हुआ.
दरअसल अमरीकी संसद के निचले सदन हाउस ऑफ़ रिप्रेजेंटेटिव में बहुमत के नेता (लीडर ऑफ़ मेजोरिटी) और डेमोक्रेट सांसद स्टेनी एच होयर जब मोदी के स्वागत में भाषण दे रहे थे. तब उन्होंने गांधी और नेहरू की धर्मनिरपेक्ष सोच की बात की.
स्टेनी होयर ने कहा, ''अमरीका की तरह भारत भी अपनी परंपराओं पर गर्व करता है. जिससे वह अपने भविष्य को गांधी की शिक्षा और नेहरू की उस सोच जिसमें भारत को धर्मनिरपेक्ष लोकतंत्र बनाने की बात है, उसका बचाव कर सके, जहां प्रत्येक व्यक्ति और उसके मानवाधिकारों का सम्मान किया जाएगा.''
जिस समय स्टेनी होयर यह बात बोल रहे थे उस वक़्त नरेंद्र मोदी भी उनके साथ ही खड़े थे.
सोशल मीडिया पर स्टेनी होयर के भाषण का यह अंश वायरल हो रहा है. लोग लगातार उनकी चर्चा कर रहे हैं. 
कार्तिक लिखते हैं, ''क्या हाउस मेजोरिटी के नेता स्टेनी होयर को ठीक से समझाया नहीं गया था? उनकी हिम्मत कैसे हुई ऐसे शख्स का नाम लेने की जो भारत में अब होने वाली हर गलत चीज़ के लिए ज़िम्मेदार है. मैं उम्मीद करता हूं कि अगले कार्यक्रम में हमें सावरकर का नाम सुनने को मिलेगा.''
अभीजीत दिपके ने लिखा है, ''जब आप अपने प्रचार के लिए लाखों रुपए खर्च कर देते हैं और वहां आने वाले लोग नेहरू को याद करने लगें''
मुकुंद लिखते हैं, ''स्टेनी होयर के ऊपर अब प्रवर्तन निदेशालय (ईडी) की गिरफ़्तारी ख़तरा बढ़ सकता है.''
नितिन कुमार लिखते हैं, ''हाउडी मोदी कार्यक्रम में भाषण देते हुए स्टेनी होयर ने नेहरू और उनकी नीतियों की तारीफ की. मोदी और उनके सहयोगी नेहरू-गांधी से चाहे जितनी नफरत कर लें. वो उनकी जगह सावरकर और दीन दयाल को नहीं दे सकते.''
राजीव सिन्हा ने लिखा है, ''स्टेनी होयर बोलते हैं, भारत को नेहरू और गांधी की विरासत पर गर्व करना चाहिए. यह नेहरू की ही सोच थी जिससे भारत दुनिया का सबसे बड़ा लोकतंत्र बन सका और अमरीका के साथ इतने बेहतर रिश्ते बने. उस वक़्त मोदीजी की प्रतिक्रिया देखने लायक थी.''
रूपाली श्रीवास्तव लिखती हैं, ''स्टेनी होयर ने नेहरू के दृष्टिकोण की बात एक से ज़्यादा बार की. लेकिन नेहरू के अपने ही घर में उन्हें हर परेशानी के लिए ज़िम्मेदार ठहरा दिया जाता है और कुछ तुच्छ लोग गोडसे का सम्मान करते हैं. वैश्विक तौर पर आज भी भारत का सिर ऊंचा करने का काम यही बड़े प्रतीक रहे हैं जिसमें गांधी नेहरू हैं.''
स्टेनी होयर ने अपने भाषण में भारत और अमरीका के रिश्तों की बात भी की और कहा कि वक़्त के साथ ये रिश्ते और मज़बूत होते गए हैं.


<|endoftext|>

अभी ये तो ठीक-ठीक नहीं पता चल सका है कि वीडियो किस मौके का है और कितना पुराना है लेकिन इसमें रोमिला थापर जो कहती नज़र आ रही हैं, वो कुछ ऐसा है:
ट्विटर समेत बाकी सोशल मीडिया प्लैटफ़ॉर्म्स पर रोमिला थापर का तकरीबन एक मिनट का ये वीडियो छाया हुआ है और इस पर तीखी बहस हो रही है.
हालांकि यह क्लिप सिर्फ़ एक मिनट की है और अभी ये मालूम नहीं चल पाया है कि इससे पहले या बाद में उन्होंने क्या कहा.
अब कुछ लोगों का कहना है कि जब महाभारत काल अशोक के समय से बहुत पहले का था. ऐसे में युधिष्ठिर अशोक से प्रेरणा कैसे ले सकते हैं?
सोशल मीडिया पर एक तबका रोमिला थापर पर इतिहास और जानकारियों को तोड़ने-मरोड़ने का आरोप मढ़ रहा है.
फ़ेसबुक और ट्विटर पर कुछ मीम्स भी शेयर हो रहे हैं जिनमें अशोक को महाभारत के युद्ध में दिखाया जा रहा है.
दिनकर शर्मा ने ट्वीट किया, "शायद संन्यास लेते वक़्त युधिष्ठिर के मन में सोनिया गांधी की छवि रही होगी, जिन्होंने मनमोहन सिंह के लिए कुर्सी छोड़ दी."
हालांकि एक वर्ग रोमिला थापर के समर्थन में भी है.
कुनाल वैद्य ने ट्वीट किया, "महाभारत एक ऐसी किताब है जो अशोक के शासनकाल के बाद लिखी गई. इसे लिखने वाले ने युधिष्ठिर के किरदार की कल्पना की थी."
धर्म, संस्कृति और मिथकों के जानकार देवदत्त पटनायक ने ट्वीट किया है, "वो बस महाकाव्य के एक किरदार की तुलना एक ऐतिहासिक व्यक्तित्व से कर रही हैं. शांत रहिए." 
इससे कुछ दिनों पहले रोमिला थापर तब चर्चा में आई थीं जब जवाहर लाल नेहरू विश्वविद्यालय ने उनसे उनकी सीवी मांगी थी.


<|endoftext|>

दरअसल 'कौन बनेगा करोड़पति' के 11वें सीज़न के 25वें एपिसोड में राजस्थान की उद्यमी रूमा देवी 'कर्मवीर प्रतिभागी' के तौर पर हिस्सा ले रही थीं. 
बॉलीवुड अभिनेत्री सोनाक्षी सिन्हा भी ख़ास मेहमानों के पैनल में थीं. वह रूमा देवी का साथ दे रही थीं. इस बीच एक सवाल आया जिसका वह जवाब नहीं दे सकीं और इसके लिए उन्हें लाइफ़लाइन इस्तेमाल करनी पड़ी. 
सवाल था- रामायण के अनुसार हनुमान किसके लिए संजीवनी बूटी लेकर आए थे. जवाब के विकल्प थे- सुग्रीव, लक्ष्मण, सीता और राम.
सोनाक्षी को इसका जवाब नहीं मालूम था इसलिए उन्होंने एक्सपर्ट वाली लाइफ़लाइन इस्तेमाल की और फिर इसका सही जवाब- लक्ष्मण बताया. 
एपिसोड ख़त्म होते ही सोनाक्षी सिन्हा का ट्विटर पर लोग मज़ाक उड़ाने लगे. कुछ लोग उनका बचाव भी कर रहे हैं. इसके बाद #SonakshiSinha हैशटैग भारत में टॉप पर ट्रेंड करने लगा. 
निकुंज नाम के यूज़र ने लिखा है, "सोनाक्षी सिन्हा के पिता शत्रुघ्न सिन्हा के तीन भाई हैं- राम, भरत और लक्ष्मण. सोनाक्षी के भाइयों का नाम लव और कुश है. उनके घर का नाम रामायण है और फिर भी उन्होंने इस सवाल के लिए लाइफ़लाइन इस्तेमाल की."
एक यूज़र मनीष चौहान लिखते हैं, "बेहद निराशाजनक, कोई इतना बुद्धू कैसे हो सकता है?"
वहीं पेवेंद्र पाई नाम के हैंडल से ट्वीट किया गया है, "मुस्लिम होने के बावजूद मैं इसका जवाब दे सकता हूं मगर इस सवाल के लिए सोनाक्षी सिन्हा ने लाइफ़लाइन इस्तेमाल कर ली."
इसे लेकर कुछ मीम्स भी शेयर किए जा रहे हैं. अभिनेत्री आलिया भट्ट का भी 'कॉफ़ी विद करण' शो में कुछ आसान से सवालों का जवाब न दे पाने के कारण मज़ाक बनाया जाता रहा है. इसी पर एक यूज़र ने यह ट्वीट किया है:
इस बीच बहुत से लोगों ने सोनाक्षी का बचाव भी किया है. सुमित कुमार सक्सेना नाम के यूज़र ने लिखा है- नादान हैं, ग़लती हो गई. सुमेध पोहारे लिखते हैं- चलो कोई ना, ग़लतियां इंसान से ही तो होती हैं.
वहीं पुलकित नाम के यूज़र ने लिखा है, "कोई बात नहीं अगर आप जवाब नहीं दे पाईं. मेरे पिता टैक्सेशन एडवाइज़र हैं फिर भी मैं टैक्स की परीक्षा में फ़ेल हो गया था."


<|endoftext|>

सूची में दावा किया जा रहा है कि स्विस बैंक कॉर्पोरेशन ने प्रवर्तन निदेशालय और सीबीआई के लगातार दबाव बनाने के बाद स्विस बैंक में मौजूद भारतीय खाताधारकों की जानकारी भारत सरकार को सौंप दी है.
सूची में शामिल 10 लोगों में सबसे ऊपर कांग्रेस के पूर्व अध्यक्ष राहुल गाँधी का नाम आता है जिसके बाद रॉबर्ट वाड्रा, लालू प्रसाद यादव समेत पवन चामलिंग, पी चिदंबरम, सोनिया गाँधी, शशिकला नटराजन, राजीव कपूर, जय कुमार सिंह और उमेश शुक्ल का नाम है. 
सूची के आख़िर में दावा किया गया है कि स्विस बैंक कॉर्पोरेशन के एक बड़े अधिकारी ने बीबीसी लंदन के एक रिपोर्टर से बात की और बताया कि 'बैंक ने सबसे बड़े 10 खाताधारकों की सूची भारत सरकार को दी है'. 
बीबीसी न्यूज़ लंदन के हवाले से इस ख़बर को सोशल मीडिया पर बहुत से ग्रुप में पोस्ट किया जा रहा है. 
बीबीसी ने सोशल मीडिया पर अपने नाम से जारी स्विस बैंक की इस लिस्ट वाली ख़बर का खंडन करते हुए आधिकारिक तौर पर बयान दिया है कि ''बीबीसी इस बात की पुष्टि करता हैं की यह ख़बर फ़र्ज़ी है और इसका बीबीसी से कोई लेना-देना नहीं है. हम पाठकों से आग्रह करते हैं कि वह ख़बरों को सत्यापित करने के लिए बीबीसी की न्यूज़ वेबसाइट देखें.''
बीबीसी की फ़ैक्ट चेक टीम ने जब सोशल मीडिया पर शेयर की जा रही सूची में नामित स्विस बैंक कॉर्पोरेशन को सर्च किया तो पता चला की जिस बैंक के द्वारा लिस्ट जारी करने की बात कही जा रही है वह बैंक साल 1998 में ही ख़त्म कर दिया गया था.
इंटरनेट पर मौजूद जानकारी के अनुसार स्विस बैंक कॉर्पोरेशन को स्विट्ज़रलैंड में साल 1872 में स्थापित किया गया था.
स्विस बैंक कॉर्पोरेशन एक स्विस इन्वेस्टमेंट बैंक और फाइनेंसियल सर्विसेज प्रदान करने वाली एक कंपनी थी जिसे साल 1998 में ख़त्म कर उसका विलय यूनियन बैंक ऑफ़ स्विट्ज़रलैंड में कर दिया गया था.
सोशल मीडिया पर जारी बीबीसी के हवाले से स्विस बैंक की मौजूदा लिस्ट ऐसा पहला मौक़ा नहीं है जब बीबीसी के नाम पर इस तरह की फ़ेक न्यूज़ वायरल हो रही  है. 
इससे पहले लोकसभा चुनावों के दौरान भी ऐसी झूठी ख़बरें प्रसारित हो चुकी है.
देश की 17वी लोकसभा के लिए हुए आम चुनावों के दौरान भी बीबीसी के नाम से फ़र्ज़ी चुनावी सर्वे की एक लिस्ट सोशल मीडिया पर ख़ूब शेयर की गयी थी. 
इस फ़ेक न्यूज़ में दावा किया गया था कि बीबीसी, सीआईए और आईएसआई के सर्वे के मुताबिक़ लोकसभा चुनाव 2019 में बीजेपी की जीत मिलने जा रही है. 
''लेकिन बीबीसी ने तब सर्वे को लेकर स्पष्ट किया था कि वह चुनावों को लेकर किसी तरह का सर्वे नहीं करती है.''


<|endoftext|>

यह मामला सिंध प्रांत के घोटकी ज़िले का बताया गया है, जहां एक हिंदू शिक्षक पर ईश निंदा का आरोप लगा था. बताया जा रहा है कि इस आरोप के बाद उग्र भीड़ ने यह तोड़ फोड़ की है.
रविवार को पाकिस्तान के कुछ धार्मिक संगठनों ने ज़िले में बंद बुलाया था और कई जगहों पर जुलूस निकाले गए. इस वजह से घोटकी में कारोबार प्रभावित हुआ.
इन्हीं विरोध प्रदर्शनों के दौरान एक समूह ने स्कूल की बिल्डिंग पर हमला कर दिया. वहीं एक अन्य समूह ने स्कूल के मालिक के घर पर भी हमला कर दिया.
पाकिस्तानी लोग सोशल मीडिया पर लाठी-डंडों के साथ प्रदर्शनकारियों के वीडियो साझा कर रहे हैं. इन वीडियो में कुछ लोग एक हिंदू मंदिर और स्कूल में तोड़-फोड़ करते नज़र आ रहे हैं.
इसके साथ ही पाकिस्तान में #Blasphemy और  #Ghotki टॉप ट्रेंड कर रहे हैं. कई लोग यह बात भी लिख रहे हैं कि पाकिस्तान में इस्लामिक नेता मिया मिट्ठू का हाथ इस घटना के पीछे हो सकता है.
सलमान दुरानी ने लिखा है, ''मुझे यह बोलते हुए शर्म आ रही है, सिंध के घोटकी में कुछ मुस्लिम अतिवादियों ने हिंदू समुदाय के लोगों का उत्पीड़न किया. हम बात करते हैं कि भारत में अल्पसंख्यकों पर हमले हो रहे हैं, लेकिन हम अपने ऊपर ध्यान नहीं दे रहे.''
फ़हद हुसैन क़ाज़ी ने लिखा, ''मेरे ज़िले घोटकी में मुझे पता है कि कौन लोग इस्लाम का इस्तेमाल अपने फ़ायदे के लिए करते हैं. सरकार इन लोगों के ख़िलाफ़ क़दम उठाने चाहिए.'' 
सामग्री उपलब्ध नहीं है
समरीना हाशमी ने ट्वीट किया है, ''सरकारें भी मियां मिट्ठू जैसे अपराधियों का समर्थन करती हैं, इनकी तरफ़ कोई ध्यान क्यों नहीं देता?''
हमज़ा अली अब्बासी ने लिखा है, ''एक मुस्लिम, एक पाकिस्तानी होने के नाते मैं घोटकी की घटना की वजह से शर्मिंदा हूं. और मैं पाकिस्तानी हिंदू समुदाय से माफ़ी मांगता हूं.''
सुम्मैया नवाज़ ख़ान नामक एक ट्विटर अकाउंट से लिखा गया है, ''मैं घोटकी में रहती हूं और मैं उन हिंदू शिक्षक को भी जानती हूं. मैं एक बार उनके स्कूल में भी गई थी. यक़ीन मानिए वो एक अच्छे इंसान हैं. हिंदू समुदाय ने हमारे देश के लिए बहुत काम किए हैं. कृप्या मंदिरों को तोड़ा ना जाए. इस्लाम को शर्मिंदा ना करें.''
इस बीच कुछ लोगों ने लिखा है कि घोटकी की पुलिस अज्ञात लोगों के ख़िलाफ़ मामला दर्ज कर लिया है. रफ़ीक़ खोकर ने लिखा है, ''मैंने घोटकी के डीपीओ से बात की. 50 अज्ञात लोगों के ख़िलाफ़ मामला दर्ज हुआ है. 
पत्रकार अली हसन के मुताबिक़, शनिवार को नौवीं क्लास के एक छात्र ने स्कूल के हिंदू शिक्षक पर पढ़ाई के दौरान पैग़म्बर मोहम्मद के अपमान का आरोप लगाया.
छात्र के पिता ने इस बारे में पुलिस से शिकायत की, जिसके बाद ईशनिंदा की धारा 295सी के तहत केस दर्ज करके शिक्षक को गिरफ़्तार कर लिया गया.
बीबीसी इनमें से किसी वीडियो की प्रामाणिकता की पुष्टि नहीं करता है.
पाकिस्तान की सत्ताधारी पाकिस्तान पीपल्स पार्टी (पीपीपी) के नेता और सिंध के सूचना और श्रम मंत्री सईद ग़नी ने बताया कि इस मामले में शिक्षक के ख़िलाफ़ शनिवार को एफ़आईआर हुई और रविवार को उन्हें गिरफ़्तार कर लिया गया.
उन्होंने कहा कि मामले की निष्पक्ष जांच की जाएगी और अगर आरोप सही साबित हुए तो क़ानून के मुताबिक़ मुक़दमा चलाया जाएगा.
उन्होंने लोगों से शांति बनाए रखने की अपील की. उन्होंने यह भी कहा कि वो जनभावनाओं का सम्मान करते हैं लेकिन किसी व्यक्ति की वजह से पूरे समुदाय को दोष नहीं दिया जा सकता.
घोटकी शहर में क़रीब 30 फ़ीसदी हिंदू रहते हैं जबकि पूरे ज़िले में हिंदुओं की आबादी 20 से 25 फ़ीसदी के बीच है.


<|endoftext|>

14 सितंबर यानी हिंदी दिवस की सुबह गृह मंत्री अमित शाह ने ये ट्वीट किया. 
उनके इस ट्वीट के कुछ ही देर में ट्विटर पर #StopHindiImposition और #StopHindiImperialism यानी 'हिंदी थोपना बंद करें' टॉप ट्रेंड करने लगा.
इसके अलावा #OneLanguage और #AmitShah भी ट्रेंड होने लगा.
हर साल की तरह इस हिंदी दिवस पर भी सोशल मीडिया में #हिंदी_दिवस और #HindiDiwas ट्रेंड कर रहा था लेकिन अमित शाह के इस ट्वीट के बाद सब कुछ बदल गया. 
हैदराबाद से लोकसभा सांसद असदुद्दीन ओवैसी ने भी ट्वीट कर कहा है, ''हिन्दी सभी भारतीयों की मातृभाषा नहीं है. क्या हम विविधता और अन्य मातृभाषाओं की ख़ूबसूरती को प्रोत्साहित नहीं कर सकते हैं? संविधान के अनुच्छेद 29 से सभी भारतीयों को अपनी भाषा, लिपि और संस्कृति को अपनाने का अधिकार मिला हुआ है. भारत हिन्दी, हिन्दू और हिन्दुत्व से बहुत बड़ा है.''   
स्टालिन ने इस मुद्दे पर सोमवार को पार्टी की एक बैठक बुलाने की भी घोषणा की. यूथ कांग्रेस ने इस मुद्दे पर ट्वीट कर कहा कि बीजेपी भारत के भूगोल और संविधान को भूल गई है. यूथ कांग्रेस ने कहा कि देश में 22 आधिकारिक भाषाएं हैं और 1652 मातृभाषाएं हैं. 
सोशल मीडिया यूज़र्स, ख़ासकर दक्षिण भारतीय लोगों ने अमित शाह के बयान पर आपत्ति जताई.  
उच्छस कुंडू नाम के ट्विटर यूज़र ने लिखा, "इंडिया/भारत दुनिया का वो सबसे पुराना देश है, जहां हर धर्म, हर नस्लीय समुदाय और हर भाषा बराबर है. दुनिया बाक़ी देशों को भारत की मिसाल देती है. हम अपने आप में अनूठे हैं और यही यही हमारी ख़ूबसूरती है, इसलिए एक-दूसरे पर कोई भी भाषा या संस्कृति थोपना बंद कीजिए."
एक अन्य ट्विटर यूज़र ने लिखा, "हिंदी सीखना बहुत अच्छी बात है लेकिन इसका मतलब ये नहीं कि आप ग़ैर-हिंदीभाषी राज्यों पर हिंदी थोपने लगें. मुझे भारतीय होने पर गर्व है. मुझे विविधता में एकता पर गर्व है और हां मैं तमिल बोलने वाला भारतीय हूं."
हर्षल ने लिखा, "जब उत्तर भारतीय दक्षिण भारत में जाते हैं तो उन्हें भाषा की दिक्क़त होती है और जब दक्षिण भारतीय उत्तर भारत में आते हैं तो उन्हें भी यही समस्या होती है. लोग ख़ुद को वक़्त और जगह की ज़रूरत के हिसाब से ढाल लेते हैं. जैसा चल रहा है, वैसा चलने देते हैं."
पत्रकार रोहिणी सिंह ने ट्वीट किया, "जो लोग हिंदी को राष्ट्रभाषा बनाने की मांग कर रहे हैं, उनसे पहले तमिल, तेलुगू और मलयालम सीखने को कहा जाए. फिर देखेंगे कि वो अपनी मूर्खतापूर्ण मांग जारी रखते हैं या नहीं."
ये पहली बार नहीं है जब किसी एक भाषा को बाक़ियों से ऊपर रखे जाने के प्रस्ताव का विरोध हुआ है. ग़ैर-हिंदीभाषी राज्यों ख़ासकर तमिलनाडु में 'हिंदी थोपे जाने' का विरोध काफ़ी पहले से होता आया है.
तमिलनाडु में हिंदी को लेकर विरोध 1937 से ही है, जब चक्रवर्ती राजगोपालाचारी की सरकार ने मद्रास प्रांत में हिंदी को लाने का समर्थन किया था पर द्रविड़ कड़गम (डीके) ने इसका विरोध किया था. 
उस वक़्त तमिलनाडु में विरोध प्रदर्शन और हिंसक झड़पें तकरीबन दो हफ़्ते तक चलीं थीं और आधिकारिक आँकड़ों के मुताबिक़ 70 लोगों की जान गई थी.
तब विरोध ने हिंसक झड़पों का स्वरूप ले लिया था और इसमें दो लोगों की मौत भी हुई थी. लेकिन साल 1965 में दूसरी बार जब हिंदी को राष्ट्र भाषा बनाने की कोशिश की गई तो एक बार फिर से ग़ैर हिंदी भाषी राज्यों में पारा चढ़ गया था.
हाल ही में नई शिक्षा नीति में जब कि ग़ैर-हिंदी भाषी राज्यों में माध्यमिक शिक्षा (कक्षा आठ) के छात्रों के लिए हिंदी पढ़ना अनिवार्य किया गया तो इसका भारी विरोध हुआ. आख़िरकार केंद्र सरकार को इसमें बदलाव करना पड़ा. 


<|endoftext|>

पाकिस्तान के पंजाब प्रांत के फ़िरोज़ेवाला इलाके में तैनात फ़ैज़ा नवाज़ का एक वीडियो कुछ दिन पहले वायरल हो गया था जिसमें वो एक वकील को हथकड़ियां बाधें अदालत ले जाते हुए दिखाई दे रहीं थीं.
फ़ैज़ा नवाज़ ने अपने इस्तीफ़े के साथ एक वीडियो भी बनाया है जिसमें उन्होंने इस्तीफ़े की वजह और न्यायिक प्रक्रिया में होने वाली परेशानियों का ज़िक्र किया है.
वीडियो में फ़ैज़ा कह रही हैं, ''मैं बहुत अफ़सोस के साथ बोल रही हूं कि मुझे इंसाफ़ मिलता हुआ दिखाई नहीं दे रहा. मेरे अपने महकमे के कुछ लोगों की वजह से एफ़आईआर कमज़ोर हुई है.''
''मैं एक पढ़ी लिखी कॉन्स्टेबल हूं. साल 2014 में एंटी टेररिज्म डिपार्टमेंट और पंजाब पुलिस दोनों जगह मेरा सेलेक्शन हुआ. लेकिन मैंने आवाम की खिदमत और महिलाओं को इंसाफ़ दिलाने के लिए पुलिस को चुना.''
फ़ैज़ा ने वीडियो में कहा है, ''ताक़त के नशे में चूर वकील ने मेरी बेइज्ज़ती की, मुझे परेशान किया. पहले तो वो बोलकर मुझे परेशान कर रहे थे लेकिन फिर उन्होंने मेरे पैर पर मारा और मुझे थप्पड़ भी मारे.'' 
उन्होंने सिस्टम पर नाराज़गी ज़ाहिर की है, ''मैं सिस्टम से परेशान हो चुकी हूं. मानसिक तौर पर मैं बहुत परेशान हूं. मेरे मन में आत्महत्या के विचार आ रहे हैं. मुझे अपने भविष्य की चिंता हो रही है.''
फ़ैज़ा ने वीडियो में कहा कि वो इन ताकतवर लोगों का सामना नहीं कर सकतीं इसलिए परेशान होकर अपने पद से इस्तीफ़ा दे रही हैं. हालांकि अभी यह साफ़ नहीं है कि उन्होंने विभाग को अपना इस्तीफ़ा सौंपा है या नहीं.
गुरुवार को अहमद मुख़्तार नामक वकील फ़िरोज़ेवाला कोर्ट में अपनी कार खड़ी कर रहे थे तभी वहां पर कॉन्स्टेबल फ़ैज़ा नवाज़ पहुंच गईं और उन्होंने मुख़्तार से उस जगह कार खड़ी न करने को कहा.
पाकिस्तान के जियो न्यूज़ के मुताबिक फ़ैज़ा नवाज़ ने वकील मुख्तार से अपनी कार वहां से हटा देने की गुज़ारिश की और कहा कि उस जगह कार खड़ी करने से दूसरे लोगों को मुश्किलें हो सकती हैं.
इसके बाद वकील  मुख़्तार गुस्से में आ गए और उन्होंने कॉन्सटेबल फ़ैज़ा पर थप्पड़ मार दिए. घटनाक्रम के बाद  मुख़्तार पर एफ़आईआर दर्ज की गई. 
शुक्रवार को एक वीडियो वायरल हुआ जिसमें कॉन्स्टेबल फ़ैज़ा वकील मुख़्तार के हाथों में हथक़ड़ियां बांधकर उन्हें अदालत ले जा रही थीं. हालांकि शनिवार को अदालत ने वकील मुख़्तार को यह कहते हुए रिहा कर दिया कि उनकी एफ़आईआर में एक छोटी सी गलती लिखी गई थी.
इसके बाद कॉन्स्टेबल फ़ैज़ा ने पाकिस्तान के राष्ट्रपति आरिफ़ अल्वी और जस्टिस आसिफ़ सईद खोसा से कहा कि उन्हें न्याय दिलवाए.
जब से यह वाकया हुआ है और अब कॉन्स्टेबल फ़ैज़ा के इस्तीफ़ा देने की बात कहने के बाद पाकिस्तान में लगातार इसकी चर्चा हो रही है. लोग पाकिस्तान की न्यायिक व्यवस्था और महिलाओं की स्थिति पर सवाल उठा रहे हैं.
रम्मा एस चीमा लिखती हैं, ''शुक्रिया, हमारी ख़ास न्यायिक व्यवस्था ने हमारे महिला विरोधी समाज में एक और महिला का हौसला तोड़ने का काम किया है.''
सुमैरा अली ने लिखा है, ''हम एक ऐसे देश में रहते हैं जहां पुलिस ही सुरक्षित नहीं है. पाकिस्तानियों पहले अपने आप को बदलिए.''
अन्या ख़ान लिखती हैं कि यह सब बहुत दुखद है, महिला विरोधी सिस्टम के चलते कॉन्सटेबल को इस्तीफा देना पड़ा.


<|endoftext|>

उन्होंने इस अंतरिक्ष मिशन का मज़ाक उड़ाने के अंदाज में कई ट्वीट किए जिसकी भारतीय सोशल मीडिया यूज़र्स ने कड़ी भर्त्सना की है. 
लेकिन चौधरी फ़वाद हुसैन को अब पाकिस्तानी सोशल मीडिया यूज़र्स की ओर से आलोचना का सामना करना पड़ रहा है. 
हुसैन ने अपने ट्विटर अकाउंट पर लिखा, "जो काम आता नहीं, पंगा नहीं लेते ना. डियर इंडिया"
इसके बाद कई पाकिस्तानी सोशल मीडिया यूज़र्स ने अपने अपने तर्कों के साथ उनकी आलोचना की. 
अलजज़ीरा से जुड़ीं वरिष्ठ पत्रकार आलिया चुगताई लिखती हैं, "ये बेहद अनुचित बात है. ख़ास तौर पर इस समय. काश, मंत्रियों में थोड़ी परिपक्वता होती."
एक अन्य पाकिस्तानी ट्विटर यूज़र दानिका कमल लिखती हैं, "हमारे पास मुश्किल से एक शहर से दूसरे शहर तक ले जाने के लिए एक एयरलाइन है. चांद तक जाने की बात तो भूल ही जाइए. अंकल अब आप बैठ जाइए."
वहीं, एक पाकिस्तानी वकील ने ट्विटर पर लिखा है, "भारत के क्रैश मिशन की असफलता का मज़ाक उड़ाना कुछ ऐसा है कि स्थानीय यूनिवर्सिटी में पढ़ने वाले हार्वर्ड यूनिवर्सिटी के ड्रॉपआउट से तुलना करें. हम मून तक जाने की रेस में भी नहीं हैं. हमें अपने अंतरिक्ष कार्यक्रम को विकसित करने की ज़रूरत है. नहीं, तो हमें आख़िर में शर्मसार होना पड़ेगा."
एस अली रज़ा बुख़ारी लिखते हैं, "मुझे नहीं पता है कि हम लोग उनका मज़ाक क्यों उड़ा रहे हैं. उन्होंने कम से कम कोशिश तो की है. और वो इसमें सफल होने के काफ़ी करीब भी है. ये सिर्फ़ खराब किस्मत की बात थी. उन्हें कोशिश करने के लिए पूरे नंबर मिलने चाहिए."
अल्ताफ़ बट्ट लिखते हैं, "अल्लाह के लिए रुक जाइए, आप साइंस एंड टेक्नोलॉजी मिनिस्टर हैं. भारत को उनका मून मिशन रोकने का लेक्चर देने की जगह आप उस तारीख़ की घोषणा कर सकते थे जब आप भारत से पहले चांद तक पहुंचेंगे. इसे एक अवसर की तरह लीजिए."
ट्विटर यूज़र हम्माद अज़ीज लिखते हैं, "हम सभी उन्हें ट्रोल कर रहे हैं, जिनमें मैं भी शामिल हूं. लेकिन मंत्री जी, उन्होंने कोशिश तो की है और उनके अंदर अपनी असफलता स्वीकार करने का साहस तो है. मज़ाक की बात छोड़ दें तो ये इस कॉन्टिनेंट के लिए एक उपलब्धि है."
इसके साथ ही एक अन्य छात्र मुहम्मद वसीम लिखते हैं, "ये हमारे साइंस एंड टेक्नोलॉजी मिनिस्टर हैं जिनकी सोच है अंतरिक्ष में एक मिशन भेजना और चांद की कक्षा तक पहुंचना, पागलपन से भरा मिशन है और ये पैसे की बर्बादी है.
पाकिस्तानी सेना के प्रवक्ता आसिफ़ ग़फ़ूर ने भी ट्वीट कर कहा है, ''बहुत बढ़िया इसरो. किसकी ग़लती है? पहला- बेगुनाह कश्मीरियों जिन्हें क़ैद कर रखा गया है? दूसरा- मुस्लिम और अल्पसंख्यक की? तीसरा- भारत के भीतर हिन्दुत्व विरोधी आवाज़? चौथा- आईएसआई? आपको हिन्दुत्व कहीं नहीं ले जाएगा.''
काशिफ़ इनायत ने ट्वीट कर लिखा है, "डियर आसिफ़ साहब, इसरो ने शानदार काम किया है. वैज्ञानिक समुदाय के सदस्य होने के नाते मैं इसरो को लगभग सफल मिशन के लिए बधाई देना चाहता हूं. हां, इसरो फेल हुआ है क्योंकि ये एक कठिन काम था. लेकिन उन्हें अहम डेटा मिला है जोकि उन्हें उनके अगले मिशन में मदद देगा."
वे लिखते हैं, "मैं ये सलाह देना चाहता हूं कि पड़ोसियों को चिढ़ाने की जगह पाकिस्तान की साइंटिफिक कम्युनिटी पर ध्यान केंद्रित करना चाहिए. मैं एक बार फिर इसरो को उनके प्रयासों के लिए बधाई देना चाहूंगा."


<|endoftext|>

"भारत को सभी भारतीयों की रक्षा करनी चाहिए, हिंदुओं की नहीं..."
बुधवार को बीजेपी नेता हिमंत बिस्वा सरमा और ऑल इंडिया मजलिस-ए-इत्तेहादुल मुस्लिमीन (AIMIM) के नेता असदुद्दीन ओवैसी के बीच ट्विटर पर कुछ ऐसी ही तीखी बहस देखने को मिली.
बहस का मुद्दा था भारत के पूर्वोत्तर राज्य असम में एनआरसी यानी नेशनल सिटिजन्स रजिस्टर. वैसे तो एनआरसी शुरू से ही बहस का विषय रहा है लेकिन ओवैसी और सरमा के बीच ये बहस मंगलवार को शुरू हुई.
दरअसल असम के वित्त मंत्री और बीजेपी नेता हिमंत बिस्वा सरमा ने कहा था कि वो एनआरसी की आख़िरी लिस्ट, एनआरसी अध्यक्ष और इसकी पूरी प्रक्रिया से निराश हैं.
उन्होंने एक टीवी चैनल से कहा, "एनआरसी की प्रक्रिया में साल 1971 से पहले भारत आए कई बांग्लादेशी हिंदुओं को लिस्ट से बाहर कर दिया गया क्योंकि अथॉरिटी ने उनके 'शरणार्थी सर्टिफ़िकेट' को स्वीकार करने से इनकार कर दिया. नतीजन बांग्लादेश से आए कई वैध हिंदू शरणार्थियों को लिस्ट में जगह नहीं मिली. दूसरी बात ये कि एनआरसी की प्रक्रिया में बहुत से लोगों ने जानकारी में हेरफेर करके लिस्ट में अपनी जगह बना ली."
टीवी पर चल रही इस डिबेट में हिमंत बिस्वा सरमा ने कहा, "जिन हिंदू शरणार्थियों के नाम एनआरसी लिस्ट में होना चाहिए थे और नहीं हैं, असम सरकार फ़ॉरेन ट्रायब्यूनल और नागरिकता संशोधन विधेयक के जरिए उनकी मदद करेगी."
असदुद्दीन ओवैसी ने इस टीवी डिबेट का वीडियो शेयर करते हुए ट्वीट किया, "ये बिल्कुल स्पष्ट है कि असम में एनआरसी के जरिए मुसलमानों को हटाने की कोशिश की जा रही है. अब हिमंत बिस्वा सरमा कह रहे हैं कि चाहे जैसे भी हो, हिंदुओं को बचाया जाएगा."
इस ट्वीट के जवाब में हिमंत बिस्वा सरमा ने लिखा, "अगर भारत हिंदुओं की रक्षा नहीं करेगा तो कौन करेगा? पाकिस्तान? आपकी मुख़ालफ़त के बावजूद भारत पीड़ित हिंदुओं का घर रहेगा."
इसके जवाब में ओवैसी ने लिखा, "भारत को सभी भारतीयों की रक्षा करनी चाहिए, हिंदुओं की नहीं. 'टू-नेशन थ्योरी' को पूजने वालों को कभी समझ में नहीं आएगा कि यह देश किसी एक धर्म से बहुत, बहुत बड़ा है. संविधान कहता है कि भारत सभी धर्मों, नस्लों और जातियों से समान व्यवहार करेगा. ये हिंदू राष्ट्र नहीं है और इंशाअल्लाह, कभी होगा भी नहीं."
ओवैसी यहीं नहीं रुके. उन्होंने फिर ट्वीट किया, "एक देश के तौर हमने कई पीड़ित समुदायों (हिंदुओं और मुसलमानों) का स्वागत किया है. वो शरणार्थी हैं, संभावित नागरिक नहीं. धर्म कभी नागरिकता का आधार नहीं हो सकता. हमारे पूर्वजों ने इस विचार को तभी ख़ारिज कर दिया था जब उन्होंने संविधान बनाया."
ओवैसी के इस ट्वीट के जवाब में हिमंत बिस्वा सरमा ने लिखा, "भारत एक सभ्यता है, देश नहीं. किसी देश का इतिहास उसके संविधान से शुरू होता है लेकिन किसी सभ्यता की शुरुआत और भी बहुत सी चीज़ों से होती है. भारत एक समृद्ध सभ्यता था और हमेशा रहेगा. भारत हिंदुओं के लिए 5,000 वर्षों से ज़्यादा उनकी मातृभूमि है."
एनआरसी को लेकर भारत में राजनीतिक पार्टियों ने अलग-अलग प्रतिक्रियाएं दी हैं. इससे पहले हिमंत बिस्वा सरमा ने 'हिंदुस्तान टाइम्स' को दिए इंटरव्यू में कहा था कि वो एनआरसी के आख़िरी नतीजों से न तो ख़ुश हैं और ही पूरी तरह नाख़ुश.
उन्होंने कहा था, "एनआरसी के नतीजों से दुखी होने के कारण हैं. मैं ख़ुश इसलिए हूं कि असम में नागरिकों का रिकॉर्ड है और अब यह असंभव है कि कोई आए और यहां के होने का दावा करे. दूसरी सकारात्मक बात यह है कि असम के अनुभव से बाकी भारत को भी सबक़ मिलेगा."
एनआरसी की आख़िरी लिस्ट में कुल 3,11,21,004 लोगों को शामिल किया गया है. इस लिस्ट में से 19,06,657 लोग बाहर हैं.


<|endoftext|>

मत कहो आकाश में कोहरा घना है, ये किसी 'पैराग्लाइडर' की व्यक्तिगत आलोचना है. ये लाइन इन दिनों सबसे फिट किसी पर बैठती है तो वो हैं मनाली में पैराग्लाइडिंग वीडियो की वजह से वायरल हुए विपिन साहू.
पैराग्लाइडिंग करते हुए डर से चिल्लाते और लैंड कराने की गुहार लगाते विपिन का वीडियो शायद आपने भी देखा होगा. लेकिन कैसे उत्तर प्रदेश के बांदा में टाइल्स का काम करने वाले विपिन सोशल मीडिया पर छा गए. 
विपिन का ये वीडियो हिमाचल प्रदेश के मनाली में दोभी का है. विपिन अपने पांच दोस्तों के साथ जुलाई में मनाली गए थे. ये वीडियो तभी का है.
'घटना' के दिन विपिन से पहले उनके तीन दोस्त भी पैराग्लाइडिंग करने जा चुके थे. 
अपनी बारी आने पर हवा में जाने के बाद की कहानी विपिन कुछ यूं बताते हैं, ''हम भी जोश-जोश में ऊपर चले गए. फिर ऊपर पहुंचे और जहां दिखा कोहरा...फिर जो हुआ तो सबके सामने छह मिनट का वीडियो आया.'
वीडियो में विपिन के साथ एक ट्रेनर भी दिख रहे हैं.
विपिन जब पैर ऊपर नहीं कर रहे थे, जब पैराग्लाइडिंग ट्रेनर ये कहकर कई बार चिल्लाते हैं. इन ट्रेनर का नाम जग्गा है. वो पुणे से हैं और 20 सालों से पैराग्लाइडिंग करवा रहे हैं.
हवा में विपिन और जग्गा के बीच बहस आप देख ही चुके हैं. लेकिन लैंड करने के बाद क्या हुआ था?
विपिन हँसते हुए कहते हैं, ''भाई पूछो ही मत. बैठने की सीट बिलकुल कंफर्टेबल नहीं थी. इस वजह से मैं ठीक से बैठ नहीं पा रहा था. पैर चला रहा था. पांच डिग्री के तापमान में जग्गा भाई के पसीने छूट रहे थे. वो बोले कि भाई 20 साल के इतिहास में पहली बार तेरे जैसा लड़का पाया हूं. बोले कि ऐसा इंसान नहीं देखा. मैंने भी कहा कि भाई जग्गा, अपनी *** पड़ी है तुझको पैर ऊपर करने की पड़ी है.''
विपिन के पैराग्लाइडिंग ट्रेनर भले ही ग़ुस्से में 'पैर ऊपर कर, मरवाएगा क्या' कहते दिखे हों. लेकिन विपिन ख़ुद भी कंप्यूटर ट्रेनिंग इंस्टीट्यूट में एक ट्रेनर रहे हैं. 
पैराग्लाइडर को जल्दी लैंड करवाने के लिए पैसे का ऑफ़र देते विपिन ख़ुद कितना कमाते हैं?
थोड़ी न-नुकुर करने के बाद विपिन जवाब देते हैं, ''मैंने हवा में जो पैसे ऑफ़र किए थे. वो उनकी फ़ीस के हिसाब से बढ़ाए थे. पर वो ज़्यादा ही ईमानदार निकला. मेरी कमाई हो जाती है ठीक-ठाक. ठीक से ओपन तो नहीं करूंगा. कभी महीने का लाख से ऊपर तो कभी 60-70 हज़ार रुपये.''
100 से बढ़ाकर 500 की पेशकश करने वाले विपिन के काम पर भी अर्थव्यवस्था की सुस्ती का असर हुआ है. अपनी कमाई के बारे में वो कहते हैं, ''अर्थव्यवस्था भी जल्द लैंड कर जाएगी. मोदी है तो मुमकिन है.''
कुछ लोगों का ये भी कहना है कि विपिन साहू का ये पूरा वीडियो स्टेजड यानी जानबूझकर बनाया गया है. वजह- सेल्फी स्टिक को न छोड़ना और इतने गाली भरे वीडियो का सोशल मीडिया पर आना.
विपिन कहते हैं, ''सेल्फी स्टिक मेरी कमर से बँधी हुई थी. हाथ में कुछ नहीं हो रहा था. दिक़्क़त बस पैरों को सीधा करने को लेकर थी. मुझे समझ नहीं आ रहा था कि क्या करूं. ऐसा लग रहा था कि मर न जाऊं. हाइटफोबिया है थोड़ा. पहले भी ऊंची जगहों पर गया हूं. इस बार कुछ ज़्यादा ही ऊंचाई हो गई थी.''
वीडियो के स्टेजड होने के आरोप पर विपिन कहते हैं- ऐसा कुछ नहीं है सर, जब लुपलुप होएगी तो पता तो चलेगा ही.
विपिन वीडियो में ख़ुद को ही मां की गाली देते सुनाई दिए थे. क्या विपिन की मां और परिवार ने ये वीडियो देखा?
विपिन कहते हैं, ''वो ऐसी कंडीशन थी कि मेरे मुंह से निकल गई. घरवालों ने देखा तो अरे पूरी भागवत गीता पढ़ाई कि बेटा घर में तुम क्या थे. बाहर तुम क्या हो गए.''
जब इस वीडियो में विपिन ने इतना कुछ कहा था, जिसके सामने आने पर मज़ाक़ बनना तय था और ऐसा हुआ भी. तब क्यों विपिन ने ये वीडियो डिलिट नहीं करवाया.
विपिन जवाब देते हैं, ''मेरी इस वीडियो में कुछ दिलचस्पी नहीं थी. क्योंकि वीडियो में कुछ था ही नहीं. मैंने दोस्त से कहा था. लेकिन कुछ दोस्त होते हैं न आपके, एक नंबर के दुष्ट. मेरे छोटे भाई पवन के यू-ट्यूब चैनल में जुलाई में वीडियो अपलोड कर दिया गया. फिर ये सोशल मीडिया पर फैल गया.''
अपनी तस्वीरों के मीम बनने के बाद विपिन बहुत ख़ुश हैं, ''वीडियो आने के बाद बंदा रातों रात फेमस हो गया और क्या चाहिए.''
एक निजी चैनल को दिए इंटरव्यू में विपिन ने बताया था कि उनका वीडियो देखकर पति-पत्नी की लड़ाई ख़त्म हो गई. 
इस बारे में विपिन बीबीसी हिंदी को बताते हैं, ''अरे दोनों के बीच लड़ाई थी. वीडियो देखकर दोनों हँसते हँसते सब भूल गए. उन्होंने भी आपस में बोल दिया होगा कि 100-200 लेकर लड़ाई ख़त्म करो.''
हालांकि विपिन की शादी नहीं हुई है और वो फ़िलहाल सिंगल हैं.
मैंने विपिन से पूछा कि आपके जीवन में प्यार कब लैंड करेगा? वो जवाब देते हैं, ''इस बारे में फिलहाल पता नहीं चल पा रहा है, जब पता चलेगा तब प्यार और अगले एडवेंचर दोनों के बारे में आपको बता दूंगा.''
लिहाज़ा, तब तक चलिए इस कहानी को लैंड करवा देते हैं. क्योंकि डर के आगे सिर्फ़ जीत नहीं, भयभीत भी होता है.


<|endoftext|>

भारत प्रशासित कश्मीर के सभी इलाक़ों में इंटरनेट पूरी तरह शुरू नहीं हुआ है. इस वजह से कश्मीरी अख़बार और न्यूज़ वेबसाइट्स अपडेट नहीं हो रही हैं. 
इस बीच बीबीसी हिन्दी लगातार आप तक संतुलित और निष्पक्ष ख़बरें पहुंचा रहा है.
हमें बताइए कि आप जम्मू-कश्मीर से किस विषय पर और कैसी रिपोर्टिंग चाहते हैं. हम आपके सुझावों और सवालों पर रिपोर्ट करने की कोशिश करेंगे. नीचे दिख रहे बॉक्स में अपना सवाल लिख भेजिए.


<|endoftext|>

ये वो हैशटैग है जो पाकिस्तान की सोशल मीडिया में ज़ोर-शोर से ट्रेंड कर रहा है. #BoycottIndianProducts यानी भारतीय सामानों का बहिष्कार करें. 
पाकिस्तानी सोशल मीडिया में लोगों के भारत के प्रति ग़ुस्से की वजह है भारत सरकार का अनुच्छेद 370 पर हालिया फ़ैसला.
कश्मीर, भारत और पाकिस्तान दोनों ही देशों के बीच विवाद का मुद्दा रहा है और आज भी है. जम्मू-कश्मीर को मिले विशेष दर्जे को ख़त्म करने के भारत सरकार के फ़ैसले के बाद एक बार फिर दोनों देशों के बीच कश्मीर मुद्दा गरमा गया है.
अब पाकिस्तानी सोशल मीडिया यूज़र्स पाकिस्तान की जनता से भारतीय उत्पादों का बहिष्कार करने यानी भारत में बने सामान न ख़रीदने की अपील कर रहे हैं. 
पाकिस्तानी सोशल मीडिया में एक तबक़ा लोगों से कह रहा है, "अगर आप भारतीय सामान ख़रीदेंगे तो भारत उन्हीं पैसों से हथियार ख़रीदेगा, जिसका इस्तेमाल कश्मीरियों के उत्पीड़न में किया जाएगा."
पाकिस्तान के लोग ट्विटर और फ़ेसबुक पर #BoycottIndianProducts  के साथ ट्वीट और पोस्ट कर रहे हैं साथ ही अनुच्छेद 370 पर भारत सरकार के क़दम की निंदा कर रहे हैं. 
सिर्फ़ सामान ही नहीं, सोशल मीडिया में पाकिस्तानियों से भारतीय फ़िल्में, संगीत और टीवी सीरियल भी न देखने को कहा जा रहा है. 
एक पाकिस्तानी ट्विटर यूज़र एम. सिद्दीक़ी लिखते हैं, "एक पाकिस्तानी के तौर पर, ये हमारी ज़िम्मेदारी है कि हम अपने कश्मीरी साथियों के साथ एकजुटता दिखाने के लिए भारतीय सामानों का पूरी तरह बहिष्कार करें." 
ट्वीट के साथ ही सिद्दीक़ी ने एक तस्वीर भी पोस्ट की है जिसमें लिखा है: Be Pakistani, Watch Pakistani यानी पाकिस्तानी बनिए, पाकिस्तानी देखिए.
उबैद ख़ान ने #SaveKashmir और #FacistModi लिखकर ट्वीट किया है, "अब वक़्त है कि हम अपने ऐक्शन के ज़रिए स्टैंड लें, शब्दों के ज़रिए नहीं. इस मुहिम का समर्थन करिए."
बिलाल शाहिद का ट्वीट है, "भारत के लिए हमारा एयरस्पेस अभी बंद नहीं है...हम ये हमारे देश की ज़िम्मेदारी है कि हम भारत के हर एक सामान का बहिष्कार करें. कोई भी सामान ख़रीदने से पहले ठीक से देख लें. अगर सामान भारत में बना है तो उसे न ख़रीदें."
एक अन्य पाकिस्तानी ट्विटर यूज़र ने #FreeKashmir हैशटैग के साथ लिखा है, "बॉलीवुड गानों का बहिष्कार करिए, बॉलीवुड फ़िल्मों का बहिष्कार करिए, अपनी प्लेलिस्ट से बॉलीवुड गाने हटा दीजिए, भारतीय ब्रैंड के सामान ख़रीदने से बचिए और भारतीय सेलिब्रिटीज़ को अनफ़ॉलो कर दीजिए."
ईमान नाम के पाकिस्तानी ट्विटर यूज़र ने कई चीज़ों की लिस्ट ट्वीट की और लिखा है कि कश्मीर की ख़ातिर इन सबका बहिष्कार करें: 
इधर, भारतीय सोशल मीडिया में पाकिस्तान के इस ट्रेंड का जवाब दिया जा रहा है. भारतीय #BoycottIndianProdcuts की आलोचना कर रहे हैं और पाकिस्तानी सोशल मीडिया यूज़र्स के ट्वीट का जवाब दे रहे हैं.
अनिल पाटिल नाम के भारतीय ट्विटर यूज़र ने लिखा है, "अगर आप वाक़ई भारतीय सामानों का बहिष्कार कर रहे हैं तो पहले उस पानी का बहिष्कार करिए जो भारत से पाकिस्तान में जाता है.
संध्या ने ट्वीट किया है, "कश्मीर हमारा है और कश्मीरी हमारे लोग हैं. अगर आप भारतीय सामानों का बहिष्कार कर रहे हैं तो फिर उर्दू का भी बहिष्कार करिए क्योंकि ये भाषा भारत में जन्मी. हमारी उस ज़मीन को भी छोड़ दीजिए जो पाकिस्तान ने भारत से ली. आप लोग हमेशा भारत के बारे में ही बात क्यों करते रहते हैं? चिल करिए और पहले अपनी अर्थव्यवस्था बचाइए."
Insta.rover नाम के ट्विटर हैंडल से ट्वीट किया गया है, "जो पाकिस्तानी #BoycottIndianProducts ट्रेंड चला रहे हैं, उनसे बस इतना ही कहना है कि: इसमें तेरा घाटा, मेरा कुछ नहीं जाता."
जम्मू-कश्मीर को मिली संवैधानिक स्वायत्ता ख़त्म करने के मोदी सरकार के फ़ैसले पर पाकिस्तान ने शुरुआत से ही कड़ी प्रतिक्रिया जताई है. पाकिस्तानी प्रधानमंत्री इमरान ख़ान ख़ुद इस मुद्दे पर पाकिस्तान की संसद में भी बोल चुके हैं.
उन्होंने पाकिस्तानी नागरिकों से ये अपील भी की थी कि वो कश्मीर के लिए कम से कम आधे घंटे का वक़्त निकालें और भारत के ख़िलाफ़ आवाज़ उठाएं.
वहीं, भारतीय नेतृत्व का रुख़ भी पाकिस्तान के प्रति आक्रामक हुआ है. कुछ दिनों पहले भारतीय रक्षामंत्री राजनाथ सिंह ने एक सभा में कहा था कि अगर अब पाकिस्तान से बात होगी तो सिर्फ़ पीओके के मसले पर होगी.
अब कांग्रेस नेता राहुल गांधी ने भी कश्मीर मुद्दे पर पाकिस्तान पर निशाना साधा है और जम्मू-कश्मीर में होने वाली हिंसा के लिए पाकिस्तान को ज़िम्मेदार ठहराया है. 
उन्होंने अपने ताज़ा ट्वीट में लिखा है, "जम्मू-कश्मीर में हिंसा हुई है. वहां की हिंसा को उकसावा और समर्थन पाकिस्तान से मिला है, जिसे दुनियाभर में आतंकवाद का प्रमुख हिमायती के रूप में जाना जाता है."


<|endoftext|>

शाहरुख ख़ान की कंपनी ने नेटफ्लिक्स के लिए 'बार्ड ऑफ़ ब्लड' नाम की सिरीज़ तैयार की है. ये सिरीज़ 27 सितंबर को प्रसारित होनी है.
शाहरुख ख़ान ने गुरुवार को अपने ट्विटर अकाउंट से इसका ट्रेलर जारी किया.
शाहरुख ने ट्रेलर जारी करते हुए ट्विटर पर लिखा, "सिरीज़ #BardOfBlood हाजिर है. ये जासूसी, बदले, प्यार और कर्तव्य की एक रोमांचक कहानी है. उम्मीद है आपका इसका मज़ा लेंगे..."
इसके एक दिन बाद पाकिस्तान की सेना के प्रवक्ता आसिफ़ गफ़ूर ने इस सिरीज़ को लेकर एक ट्वीट किया और ट्रेलर के आधार पर दावा किया कि शाहरुख ख़ान 'बॉलीवुड सिंड्रोम' से ग्रसित हैं.
दरअसल, ट्रेलर से जाहिर होता है कि ''बार्ड ऑफ़ ब्लड'' में ऐसे तीन भारतीय जासूसों की कहानी है जो एक रेस्क्यू मिशन (किसी को बचाने के मिशन ) पर पाकिस्तान के बलूचिस्तान प्रांत में जाते हैं. ट्रेलर में इसे 'सुसाइड मिशन' बताया गया है.
आसिफ़ गफ़ूर ने इसे लेकर ही ट्वीट किया और शाहरुख ख़ान को 'सच देखने' की नसीहत दी है.
गफ़ूर ने अपने निजी ट्विटर हैंडल से किए ट्वीट में लिखा, "शाहरुख ख़ान बॉलीवुड सिंड्रोम में घिरे रहिए. हक़ीक़त के लिए रॉ के जासूस कुलभूषण जाधव, विंग कमांडर अभिनंदन और 27 फ़रवरी 2019 की स्थिति देखिए. आप इसके बजाए भारत अधिकृत जम्मू-कश्मीर में हो रहे जुल्म और नाज़ीवाद के प्रति आसक्त आरएसएस के ख़िलाफ़ बोलकर शांति और मानवता को प्रोत्साहित कर सकते हैं."
आसिफ़ गफ़ूर के इस ट्वीट को लेकर कई ट्विटर यूज़र ने उनसे सवाल किए.
संदीप सप्रे नाम के एक ट्विटर यूज़र ने कुलभूषण जाधव मामले को लेकर लिखा, "कन्फेशन (स्वीकारोक्ति ) सबूत नहीं होता."
शाहरुख ख़ान के एक फैन ने कहा कि गफ़ूर भारत के उन ट्विटर अकाउंट को निशाना बनाते हैं जिन्हें दुनिया में सबसे ज़्यादा लोग फॉलो करते हैं.
कई और ट्विटर यूज़र पाकिस्तानी सेना के प्रवक्ता को निशाने पर ले रहे हैं.
वहीं पाकिस्तान के कई ट्विटर यूज़र गफ़ूर के समर्थन में भी ट्वीट कर रहे हैं.
हालांकि शाहरुख ख़ान ने आसिफ़ गफ़ूर के ट्वीट का कोई जवाब नहीं दिया है.
'अबराम खान है ना अगला सुपरस्टार...    '
'धनुष-शाहरुख़ ट्विटर-गूगल पर क्यों ट्रेंड कर रहे हैं
बालाकोट पर आसिफ़ गफ़ूर ने क्यों मांगी माफ़ी


<|endoftext|>

पिछले महीने शादी की घोषणा के बाद से ही लोग इस शादी का इंतज़ार कर रहे थे. 
पाकिस्तान के फ़ास्ट बॉलर हसन अली ने हरियाणा की रहने वाली शामिया आरज़ू से मंगलवार को दुबई में शादी की. दोनों की मुलाकात पिछले साल हुई थी. वो पेशे से एयरहोस्टेस हैं.
हसन अली भारतीय लड़की से शादी करने वाले चौथे पाकिस्तानी क्रिकेटर हैं. इनसे पहले ज़हीर अब्बास, मोहसिन ख़ान और शोएब मलिक भारतीय लड़कियों से शादी कर चुके हैं. 
हसन अली ने शादी की पूर्वसंध्या पर ट्विटर पर अपनी एक तस्वीर पोस्ट करते हुए लिखा, "लास्ट नाइट ऐज़ बैचलर...".
एक भारतीय लड़की से शादी करने के लिए हसन अली को सोशल मीडिया पर ख़ूब बधाइयां मिल रही हैं. लोग जोड़े को आगे की ज़िंदगी के लिए शुभकामनाएं दे रहे हैं. 
अब्दुल ने ट्वीट कर लिखा, "आपको शुभकामनाएं, आपका परिवार हँसी-खुशी से भरा हो."
फारूख़ असलम ने जोड़े की तस्वीर लगा कर लिखा, "दोनों साथ में बहुत अच्छे लगे रहे हैं"
हसन अली ने दुबई में अपनी मेंहदी की रस्म पूरी की जिसका वीडियो उन्होंने अपने फेसबुक पर अपने प्रशंसकों और दोस्तों के साथ साझा किया.
mehndi night in the middle of the desert.
हसन और शामिया दोनों एक छोटा आयोजन चाहते थे इसलिए करीबी रिश्तेदार और दोस्तों की मौजूदगी में शादी हुई. शादी के बाद पाकिस्तान में रिसेप्शन होना है.
टेनिस प्लेयर सानिया मिर्ज़ा ने भी हसन अली को बधाई देते हुए ट्विटर पर लिखा, "हसन आपको बधाई. आप दोनों को ज़िंदगी भर प्यार और खुशियां मिलें.  लेकिन इस बार आपकों हमें नैन्डोज़ (चिकन फ़ास्ट फूड कंपनी) के अलावा दूसरी जगह दावत देनी होगी."


<|endoftext|>

यह वीडियो शुक्रवार को संयुक्त राष्ट्र सुरक्षा परिषद की बैठक के बाद का है. बैठक के बाद संवाददाताओं से बातचीत के दौरान उन्होंने एक के बाद एक तीन पाकिस्तानी पत्रकारों के सवालों के जवाब दिए. जिसका उन्होंने ज़िक्र भी किया.
तीसरे पाकिस्तानी पत्रकार ने उनसे पूछा कि आप पाकिस्तान से बातचीत कब शुरू करेंगे?
इस सवाल के जवाब में अकबरुद्दीन पोडियम से हटे और आगे बढ़कर पाकिस्तानी पत्रकारों से हाथ मिलाया. इसके बाद उन्होंने कहा, "सबसे पहले आपके पास आकर, आपसे हाथ मिलाकर शुरुआत करते हैं."
इसके बाद अकबरुद्दीन ने कहा "इसके साथ ही मैं आपको ये बता दूं कि हम दोस्ती का हाथ बढ़ा चुके हैं, ये कहते हुए कि हम शिमला समझौते के प्रति प्रतिबद्ध हैं. हमें अब पाकिस्तान की प्रतिक्रिया का इंतज़ार करना चाहिए."
अकबरुद्दीन का ये वीडियो काफ़ी चर्चा बटोर रहा है और ज़्यादातर प्रतिक्रियाएं सकारात्मक हैं. 
रवि मिश्रा ने ट्वीट किया है, "पाकिस्तान का कहना है कि भारत में मुस्लिम सुरक्षित नहीं हैं. जबकि हमारे राजदूत ख़ुद उसी समुदाय से आते हैं. जिनके शब्द ही ऐसा बोलने वालों के लिए जवाब है."
श्रीवा लिखते हैं, "बतौर भारतीय हमें सैयद अकबरुद्दीन पर गर्व है. हमारा देश अनेकता में एकता का देश है. पाकिस्तान को हमसे यह सीखना चाहिए कि कैसे विभिन्न समुदायों और धर्म के धर्म के बीच में भी एकजुटता से रहा जाए." 
सुंदरम तिवारी लिखते हैं, "अकबरुद्दीन जी आपको बहुत-बहुत बधाई और आदर...आपने आज का पूरा दिन अपने नाम कर लिया."
पवन सिंह लिखते हैं कि भारत के इस जवाब ने एक तीर से दो निशाने साधने का काम किया है.
एक अन्य ट्विटर हैंडल से लिखा गया है, "यूं तो मैं भारतीय नहीं हूं लेकिन इतना ज़रूर है कि यह शख़्स बहुत स्मार्ट है."
आशुतोष पांडेय लिखते हैं, "यह ऐतिहासिक रहा. आपने सुषमा स्वराज से काफ़ी कुछ सीखा." 


<|endoftext|>

